Elif. Lâm. Mîm. (Bakara/1)

Bu, kendisinde şüphe olmayan kitaptır. Allah’a karşı gelmekten sakınanlar için yol göstericidir. (Bakara/2)

Onlar gaybe inanırlar, namazı dosdoğru kılarlar, kendilerine rızık olarak verdiğimizden de Allah yolunda harcarlar. (Bakara/3)

Yine onlar, sana indirilene ve senden önce indirilene inanırlar; ahiret gününe de kesin olarak inanırlar. (Bakara/4)

İşte onlar Rablerinden gelen bir hidayet üzeredirler ve kurtuluşa erenler de ancak onlardır. (Bakara/5)

Şüphesiz inkâr edenleri uyarsan da uyarmasan da onlar için birdir; inanmazlar. (Bakara/6)

Allah onların kalplerini ve kulaklarını mühürlemiştir. Gözlerinin üzerinde de bir perde vardır. Onlar için büyük bir azap vardır. (Bakara/7)

İnsanlardan, "Allah’a ve ahiret gününe inandık" dedikleri hâlde, inanmamış olanlar da vardır. (Bakara/8)

(Sözde) Allah’ı ve iman edenleri aldatmaya çalışırlar. Oysa sadece kendilerini aldatırlar da farkında değillerdir. (Bakara/9)

Kalplerinde bir hastalık vardır. Allah da onların hastalığını artırmıştır. Söylemekte oldukları yalanlar sebebiyle de onlar için elem dolu bir azap vardır. (Bakara/10)

Onlara, "Yeryüzünde fesat çıkarmayın" denildiğinde, "Biz ancak ıslah edicileriz" derler. (Bakara/11)

Şunu bilin ki, asıl bozguncular kendileridir, fakat farkında değillerdir. (Bakara/12)

Onlara, "İnsanların inandığı gibi siz de inanın" denildiğinde, "Biz de o akılsızların inandığı gibi mi inanacağız?" derler. Şunu bilin ki, asıl akılsızlar kendileridir, fakat bilmezler. (Bakara/13)

İman edenlerle karşılaştıkları zaman, "İnandık" derler. Şeytanları ile (elebaşıları ile) baş başa kaldıklarında ise, "Şüphesiz biz sizinle beraberiz. Biz ancak alay edicileriz" derler. (Bakara/14)

Gerçekte Allah onlarla alay eder ve taşkınlıkları içinde bocalayıp durmalarına fırsat verir. (Bakara/15)

İşte onlar, hidayete karşılık sapıklığı satın almış kimselerdir. Bu yüzden ticaretleri kâr etmemiş ve doğru yolu da bulamamışlardır. (Bakara/16)

Onların durumu, ateş yakan kimsenin durumu gibidir. O ateş yanıp da etrafını aydınlattığı vakit Allah, hemen onların aydınlığını giderir ve onları görmez bir hâlde karanlıklar içinde bırakır. (Bakara/17)

Onlar sağırdırlar, dilsizdirler, kördürler. Artık onlar (hakka) dönmezler. (Bakara/18)

Yahut onların durumu, gökten sağanak hâlinde boşanan, içinde karanlıklar, gök gürlemesi ve şimşek bulunan yağmura tutulmuş kimselerin durumu gibidir. Yıldırımlardan ölme korkusuyla parmaklarını kulaklarına tıkarlar. Oysa Allah, kâfirleri çepeçevre kuşatmıştır. (Bakara/19)

Neredeyse şimşek, gözlerini alıverecek. Önlerini aydınlattığı zaman yürürler, karanlık çökünce de dururlar. Eğer Allah dileseydi, onların işitme ve görme duyularını da yok ederdi. Şüphesiz Allah, her şeye hakkıyla gücü yetendir. (Bakara/20)

Ey insanlar! Sizi ve sizden öncekileri yaratan Rabbinize kulluk edin ki, Allah’a karşı gelmekten sakınasınız. (Bakara/21)

O, yeryüzünü size bir döşek, gökyüzünü de bir tavan yaptı. Gökten su indirerek onunla size rızık olmak üzere ürünler çıkardı. Öyleyse siz de bile bile Allah’a ortak koşmayın. (Bakara/22)

Eğer kulumuza indirdiğimiz (Kur’an) hakkında herhangi bir şüpheniz varsa, haydi onun benzeri bir sure getirin ve eğer doğru söyleyenler iseniz, Allah’tan başka şahitlerinizi (yardımcılarınızı) da çağırın. (Bakara/23)

Eğer yapamazsanız -ki asla yapamayacaksınız- o hâlde yakıtı insanlar ve taşlar olan, kâfirler için hazırlanmış ateşten sakının. (Bakara/24)

(Ey Muhammed!) İman edip salih ameller işleyenleri, kendileri için içinden ırmaklar akan cennetler olduğunu müjdele. Cennetin meyvelerinden kendilerine her rızık verilişinde, "Bu, daha önce (dünyada iken) bize verilen rızık!" diyecekler. Hâlbuki bu rızık onlara (dünyadakine) benzer olarak verilmiştir. Onlar için orada tertemiz eşler de vardır. Onlar orada ebedî kalacaklardır. (Bakara/25)

Şüphesiz Allah, bir sivrisineği, ondan daha da ötesi bir varlığı misal vermekten çekinmez. İman edenler, onun Rablerinden (gelen) bir gerçek olduğunu bilirler. İnkâr edenler ise, "Allah, bu misalle ne demek istemiştir?" derler. Allah, onunla birçok kimseyi saptırır, birçok kimseyi de doğru yola iletir. Onunla ancak fasıkları saptırır. (Bakara/26)

Onlar, Allah’a verdikleri sözü, pekiştirilmesinden sonra bozarlar, Allah’ın birleştirmesini emrettiği şeyi (iman ve akrabalık bağlarını) keserler ve yeryüzünde fesat çıkarırlar. İşte onlar, ziyana uğrayanların ta kendileridir. (Bakara/27)

Sizler ölü iken size hayat veren (Allah’ı) nasıl inkâr ediyorsunuz? Sonra sizi öldürecek, sonra yine diriltecektir. En sonunda O’na döndürüleceksiniz. (Bakara/28)

O ki, yeryüzündekilerin hepsini sizin için yarattı. Sonra göğe yöneldi, onları yedi gök olarak düzenledi. O, her şeyi hakkıyla bilendir. (Bakara/29)

Hani Rabbin meleklere, "Şüphesiz ben yeryüzünde bir halife yaratacağım" demişti. Onlar da, "Orada bozgunculuk yapacak, kan dökecek birini mi yaratacaksın? Oysa bizler seni hamd ile tesbih ediyor, seni takdis ediyoruz" dediler. (Allah), "Şüphesiz ben, sizin bilmediklerinizi bilirim" dedi. (Bakara/30)

Allah, Âdem’e bütün isimleri öğretti. Sonra onları meleklere arz edip, "Eğer doğru söyleyenler iseniz, şunların isimlerini bana bildirin" dedi. (Bakara/31)

(Melekler), "Seni eksikliklerden uzak tutarız. Senin bize öğrettiklerinden başka bizim hiçbir bilgimiz yoktur. Şüphesiz her şeyi hakkıyla bilen, hüküm ve hikmet sahibi olan sensin" dediler. (Bakara/32)

(Allah), "Ey Âdem! Onlara eşyaların isimlerini bildir" dedi. Âdem onlara isimlerini bildirince de, "Size, ‘Göklerin ve yerin gaybını şüphesiz ben bilirim. Yine açığa vurduklarınızı da, gizli tuttuklarınızı da ben bilirim’ demedim mi?" dedi. (Bakara/33)

Hani meleklere, "Âdem için saygı ile eğilin" demiştik de İblis hariç bütün melekler hemen saygı ile eğilmişlerdi. İblis, diremiş, büyüklük taslamış ve kâfirlerden olmuştu. (Bakara/34)

Biz de, "Ey Âdem! Sen ve eşin cennete yerleşin. Orada dilediğiniz gibi bol bol yiyin, ama şu ağaca yaklaşmayın, yoksa zalimlerden olursunuz" dedik. (Bakara/35)

Derken, şeytan onları o ağaç sebebiyle yanıltıp, içinde bulundukları (cennetten) çıkardı. Bunun üzerine biz de, "Birbirinize düşman olarak inin. Sizin için yeryüzünde belli bir zamana kadar yerleşme ve yararlanma vardır" dedik. (Bakara/36)

Sonra Âdem, Rabbinden bazı sözler aldı (yalvardı). Rabbi de bunun üzerine tövbesini kabul etti. Şüphesiz O, tövbeleri çok kabul edendir, çok bağışlayandır. (Bakara/37)

Biz, dedik ki: "Hepiniz oradan inin. Size benden bir hidayet geldiği zaman, kim hidayetime uyarsa, onlar için korku yoktur, onlar üzülmeyeceklerdir." (Bakara/38)

"İnkâr edip âyetlerimizi yalanlayanlara gelince, işte onlar ateşliklerdir. Orada ebedî kalacaklardır." (Bakara/39)

Ey İsrailoğulları! Size verdiğim nimeti hatırlayın. Bana verdiğiniz sözü tutun ki, ben de size verdiğim sözü tutayım. Sadece benden korkun. (Bakara/40)

Elinizde bulunanı (Tevrat’ı) doğrulayıcı olarak indirdiğim (Kur’an’a) iman edin. Sakın onu inkâr edenlerin ilki olmayın. Âyetlerimi az bir karşılık ile satmayın ve sadece benden sakının. (Bakara/41)

Hakkı batıla karıştırıp da bilerek hakkı gizlemeyin. (Bakara/42)

Namazı dosdoğru kılın, zekâtı verin. Rükû edenlerle birlikte siz de rükû edin. (Bakara/43)

Sizler Kitab’ı (Tevrat’ı) okuduğunuz hâlde, insanlara iyiliği emredip kendinizi unutuyor musunuz? Aklınızı kullanmıyor musunuz? (Bakara/44)

Sabrederek ve namaz kılarak (Allah’tan) yardım dileyin. Şüphesiz namaz, Allah’a derinden saygı duyanlardan başkasına ağır gelir. (Bakara/45)

Onlar, Rablerine kavuşacaklarını ve gerçekten O’na döneceklerini düşünenlerdir. (Bakara/46)

Ey İsrailoğulları! Size verdiğim nimeti ve sizi (bir zamanlar) cümle âleme üstün kıldığımı hatırlayın. (Bakara/47)

Öyle bir günden sakının ki, o gün hiçbir kimse başkasının yerine bir şey ödemez, hiç kimseden şefaat (fidye) kabul edilmez, hiç kimseden kurtuluş fidyesi alınmaz ve onlara yardım da edilmez. (Bakara/48)

Hani sizi, Firavun ailesinden kurtarmıştık. Hani onlar size, en ağır işkenceleri yapıyorlar, oğullarınızı boğazlıyorlar, kadınlarınızı sağ bırakıyorlardı. İşte bunda Rabbinizden sizin için büyük bir imtihan vardı. (Bakara/49)

Hani sizin için denizi yarmış, sizi kurtarmış ve Firavun ailesini de siz bakıp dururken suda boğmuştuk. (Bakara/50)

Hani Mûsâ’ya kırk gece süreyle söz vermiştik. Sonra siz onun ardından, (buzağıyı tanrı edinerek) zalimler olmuştunuz. (Bakara/51)

Sonra bu (hâliniz)den dolayı sizi affetmiştik. Belki artık şükredersiniz diye. (Bakara/52)

Hani, doğru yolu bulasınız diye Mûsâ’ya Kitab’ı (Tevrat’ı) ve Furkân’ı (iyi ile kötüyü ayıran hüküm ve bilgileri) vermiştik. (Bakara/53)

Hani Mûsâ, kavmine, "Ey kavmim! Şüphesiz siz, buzağıyı (tanrı edinmekle) kendinize zulmettiniz. Gelin, yaratıcınıza tövbe edin de nefislerinizi öldürün. Bu, yaratıcınız katında sizin için daha hayırlıdır. Böylece Allah, tövbenizi kabul etmiştir. Çünkü O, tövbeleri çok kabul edendir, çok bağışlayandır" demişti. (Bakara/54)

Hani, "Ey Mûsâ! Allah’ı açıktan açığa görmedikçe sana asla inanmayız" demiştiniz de, bunun üzerine bakıp dururken sizi yıldırım çarpmıştı. (Bakara/55)

Sonra, ölümünüzden sonra sizi diriltmiştik ki şükredesiniz. (Bakara/56)

Bulutları üzerinize gölgelik yaptık. Size, kudret helvası ve bıldırcın eti indirdik. "Size rızık olarak verdiğimizin temiz ve helâl olanlarından yiyin, için" dedik. Onlar (açlıktan ve susuzluktan ölmeyle) bize zulmetmediler; ama asıl kendilerine zulmediyorlardı. (Bakara/57)

Hani, "Şu memlekete girin. Orada dilediğiniz şeylerden bol bol yiyin. Kapısından secde ederek girin ve "Hıtta!" (Ya Rabbi, bizi affet!) deyin ki, hatalarınızı bağışlayalım. İyilik yapanların mükâfatını daha da artıracağız" demiştik. (Bakara/58)

Derken, zalimler sözü kendilerine söylenenden başka bir şekle soktular. Biz de haktan ayrılmaları sebebiyle o zalimlerin üzerine gökten elem dolu bir azap indirdik. (Bakara/59)

Hani Mûsâ, kavmi için su istemişti. Biz de, "Asânı taşa vur!" demiştik. Bunun üzerine taştan on iki pınar fışkırdı. Her topluluk su içeceği pınarı bildi. (Dedik ki:) "Allah’ın rızkından yiyin, için ve yeryüzünde bozgunculuk yaparak karışıklık çıkarmayın." (Bakara/60)

Hani, "Ey Mûsâ! Biz bir çeşit yemeğe asla dayanamayız. O hâlde, bizim için Rabbine yalvar da, bize yerin bitirdiği şeylerden; sebzesinden, kabağından, sarmısağından, mercimeğinden, soğanından çıkarsın" demiştiniz. O da, "Hayırlı olanı, ondan daha düşük olanla mı değiştirmek istiyorsunuz? Öyleyse şehre inin. Zira istedikleriniz sizin için oradadır" demişti. İşte, zillet ve yoksulluk onları kapladı. Onlar, Allah’ın gazabına uğradılar. Bunun sebebi, onların, Allah’ın âyetlerini inkâr ediyor olmaları ve haksız yere peygamberleri öldürmeleridir. Bu da, onların isyan etmelerinden ve aşırı gitmelerinden dolayı idi. (Bakara/61)

Şüphesiz, inananlar (Müslümanlar) ile Yahudilerden, Hristiyanlardan ve Sâbiîlerden (her bir grubun) her kim Allah’a ve ahiret gününe inanır ve salih amel işlerse, işte onların Rableri katında mükâfatları vardır. Onlara herhangi bir korku yoktur. Onlar üzüntü de çekmezler. (Bakara/62)

Hani Tûr dağını üzerinize kaldırarak sizden söz almıştık: "Size verdiğimiz Kitab’a sımsıkı sarılın ve onda olanı hatırlayın ki, Allah’a karşı gelmekten sakınasınız" (demiştik). (Bakara/63)

Sonra bunun ardından sözünüzden döndünüz. Eğer Allah’ın lütfu ve rahmeti üzerinizde olmasaydı, şüphesiz zarara uğrayanlardan olurdunuz. (Bakara/64)

Andolsun, sizler içinde cumartesi yasağını çiğneyenleri elbette biliyorsunuz. Biz de onlara, "Aşağılık maymunlar olun!" demiştik. (Bakara/65)

Biz bunu, hem o zaman hazır bulunanlara, hem de sonradan geleceklere bir ibret ve Allah’a karşı gelmekten sakınanlara da bir öğüt yaptık. (Bakara/66)

Hani Mûsâ, kavmine, "Allah size bir sığır kesmenizi emrediyor" demişti. Onlar da, "Bizi alaya mı alıyorsun?" demişlerdi. Mûsâ, "Cahillerden olmaktan Allah’a sığınırım" demişti. (Bakara/67)

Onlar, "Bizim için Rabbine dua et, bize onun ne olduğunu açıklasın" dediler. Mûsâ, "Rabbim diyor ki, o, ne çok yaşlı ne de çok genç, ikisi ortası bir inektir. Haydi, size emrolunanı yapın" dedi. (Bakara/68)

Dediler ki: "Bizim için Rabbine dua et, bize onun rengini de açıklasın." Mûsâ, "Rabbim diyor ki, o, rengi sapsarı, bakanların içini açan bir inektir" dedi. (Bakara/69)

"Bizim için Rabbine dua et, onun nasıl bir şey olduğunu bize iyice açıklasın. Çünkü sığırlar bize birbirine benzedi. İnşallah biz doğru yolu buluruz" dediler. (Bakara/70)

Mûsâ, "Rabbim diyor ki, o, ne çifte koşularak arazi süren, ne de ekin sulayan, salma gezen, kendisinde hiçbir alacası olmayan bir inektir." Onlar, "İşte şimdi gerçeği tam olarak ortaya koydun" dediler ve o ineği kestiler. Neredeyse bunu yapmayacaklardı. (Bakara/71)

Hani, bir kimseyi öldürmüş ve o konuda birbirinizle atışmıştınız. Oysa Allah, sizin gizlemekte olduğunuzu ortaya çıkaracaktı. (Bakara/72)

İşte bu yüzden "Sığırın bir parçasıyla ona (ölüye) vurun" dedik. Böylece Allah, ölüleri diriltir ve size âyetlerini gösterir ki, aklınızı kullanasınız. (Bakara/73)

Sonra bunun ardından kalpleriniz katılaştı, taş gibi, hatta daha katı oldu. Çünkü taşlardan öylesi var ki, ondan ırmaklar akar. Öylesi de var ki, yarılır, içinden sular fışkırır. Öylesi de var ki, Allah korkusuyla yukarılardan aşağı düşer. Allah, yaptıklarınızdan habersiz değildir. (Bakara/74)

(Ey müminler!) Şimdi siz, onların size inanacaklarını mı umuyorsunuz? Hâlbuki onlardan bir grup, Allah’ın kelamını işitip akıl erdirdikten sonra, bile bile onu tahrif ediyorlardı. (Bakara/75)

İman edenlerle karşılaştıklarında, "İnandık" derler. Birbirleriyle baş başa kaldıklarında ise, "Rabbinizin huzurunda delil olarak kullanmaları için mi, Allah’ın size açtığı (Tevrat’taki peygamberlikle ilgili bilgileri) onlara anlatıyorsunuz? Hâlâ akıllanmayacak mısınız?" derler. (Bakara/76)

Onlar, Allah’ın, gizlediklerini de, açığa vurduklarını da bildiğini bilmiyorlar mı? (Bakara/77)

Onların içinde, Kitab’ı (Tevrat’ı) bilmeyen, sadece bir takım kuruntulara sahip, ancak zanneden bir kısım okuma yazma bilmeyenler de vardır. (Bakara/78)

Elleriyle (bir) Kitap yazıp sonra onu az bir bedelle satmak için, "Bu Allah katındandır" diyenlere yazıklar olsun! Elleriyle yazdıkları yüzünden onlara yazıklar olsun! Kazandıkları yüzünden onlara yazıklar olsun! (Bakara/79)

Bir de, "Bize ateş, sayılı birkaç günden başka asla dokunmayacaktır" dediler. De ki: "Allah katından buna dair bir söz mü aldınız? Şayet öyleyse, Allah sözünden dönmez. Yoksa Allah’a karşı bilemeyeceğiniz şeyleri mi söylüyorsunuz?" (Bakara/80)

Hayır! Kim bir kötülük eder de kötülüğü kendisini çepeçevre kuşatırsa, işte onlar cehennemliklerdir. Onlar orada ebedî kalacaklardır. (Bakara/81)

İman edip salih amel işleyenler ise cennetliklerdir. Onlar orada ebedî kalacaklardır. (Bakara/82)

Hani, İsrailoğulları’ndan, "Yalnızca Allah’a kulluk edeceksiniz. Ana babaya, yakın akrabaya, yetimlere, yoksullara iyilik edeceksiniz. İnsanlara güzel söz söyleyin, namazı kılın, zekâtı verin" diye söz almıştık. Sonra siz pek azınız hariç, yüz çevirerek sözünüzden döndünüz. (Bakara/83)

Hani, "Birbirinizin kanını dökmeyeceksiniz, birbirinizi yurtlarınızdan çıkarmayacaksınız" diye de sizden söz almıştık. Sonra siz ikrar ettiniz ve (buna) şahit oldunuz. (Bakara/84)

Sonra siz, yine birbirinizi öldüren, aranızdan bir grubu yurtlarından çıkaran, onlara karşı günah ve düşmanlıkta birleşen, esir alıp size geldiklerinde ise fidye verip kurtaran kimselersiniz. Oysa onları yurtlarından çıkarmak size haram kılınmıştı. Yoksa siz Kitab’ın (Tevrat’ın) bir kısmına inanıp bir kısmını inkâr mı ediyorsunuz? Sizden bunu yapanın cezası, dünya hayatında rezil olmaktan başka bir şey değildir. Kıyamet gününde ise onlar azabın en şiddetlisine uğratılırlar. Allah, yaptıklarınızdan habersiz değildir. (Bakara/85)

İşte onlar, ahiret karşılığında dünya hayatını satın alan kimselerdir. Bu yüzden azapları hafifletilmeyecek ve onlara yardım da edilmeyecektir. (Bakara/86)

Andolsun, Mûsâ’ya Kitab’ı (Tevrat’ı) verdik ve ondan sonra peş peşe peygamberler gönderdik. Meryem oğlu İsa’ya da açık deliller verdik ve onu Rûhu’l-Kudüs (Cebrail) ile destekledik. Nefislerinizin hoşlanmadığı bir şeyi size getiren her peygamber olduğunda büyüklük taslayıp, kimini yalanlayıp kimini de öldürdünüz, değil mi? (Bakara/87)

(Alay ederek) "Kalplerimiz perdelidir" dediler. Hayır, öyle değil! İnkârları sebebiyle Allah onları lanetlemiştir. Ne kadar da az inanıyorlar. (Bakara/88)

Daha önce kâfirlere karşı kendilerine yardım (fetih) isterlerken, Allah katından kendilerinde bulunan (Tevrat)ı doğrulayan bir Kitap (Kur’an) gelince, daha önce inkâr ettikleri şeyleri inkâr ettiler. Allah’ın laneti kâfirlerin üzerine olsun. (Bakara/89)

Allah’ın, kullarından dilediği kimseye lütuf ve ihsanıyla Kitap (vahiy) indirmesini kıskanarak, O’nun indirdiğini inkâr etmeleri sebebiyle kendilerini ne kötü şeye sattılar da gazap üstüne gazaba uğradılar. Kâfirler için alçaltıcı bir azap vardır. (Bakara/90)

Onlara, "Allah’ın indirdiğine (Kur’an’a) inanın" denilince, "Biz sadece bize indirilene (Tevrat’a) inanırız" derler ve ondan başkasını inkâr ederler. Hâlbuki o (Kur’an), kendi ellerinde bulunanı (Tevrat’ın aslını) doğrulayan hakikatın kendisidir. De ki: "Şayet (dediğiniz gibi) sadece size indirilene inanıyorsanız, daha önce Allah’ın peygamberlerini neden öldürüyordunuz?" (Bakara/91)

Andolsun, Mûsâ size apaçık deliller getirmişti. Sonra siz onun ardından buzağıyı (tanrı) edinmiştiniz. İşte siz zalimsiniz. (Bakara/92)

Hani, Tûr dağını üzerinize kaldırarak, "Size verdiğimiz Kitab’a sımsıkı sarılın ve dinleyin" diye sizden söz almıştık. Onlar, "Dinledik ve karşı geldik" dediler. İnkârları sebebiyle kalplerine buzağı sevgisi sindirilmişti. De ki: "Eğer müminler iseniz, imanınızın size emrettiği şey ne kötüdür!" (Bakara/93)

De ki: "Eğer (iddia ettiğiniz gibi) Allah katında ahiret yurdu sadece sizin ise ve sizler doğru söyleyenler iseniz, haydi ölümü temenni edin!" (Bakara/94)

Hâlbuki onlar, daha önce elleriyle yaptıkları işler yüzünden ölümü asla temenni edemezler. Allah, zalimleri hakkıyla bilendir. (Bakara/95)

Andolsun, sen onları insanların hayata en düşkünü, hatta müşriklerden bile daha düşkünü olarak bulursun. Onların her biri bin sene yaşamak ister. Oysa uzun yaşatılması onu azaptan uzaklaştıracak değildir. Allah, onların yaptıklarını hakkıyla görendir. (Bakara/96)

De ki: "Kim Cebrail’e düşman olursa, bilsin ki o, daha öncekileri doğrulayıcı, müminler için hidayet ve müjde olan Kur’an’ı Allah’ın izniyle senin kalbine indirmiştir." (Bakara/97)

"Kim Allah’a, meleklerine, peygamberlerine, Cebrail’e ve Mîkâil’e düşman olursa, bilsin ki Allah da kâfirlerin düşmanıdır." (Bakara/98)


Andolsun, sana apaçık âyetler indirdik. Onları ancak fasıklar inkâr eder. (Bakara/99)

Onlar, ne zaman bir söz verdilerse, içlerinden bir kısmı o sözü hemen bozuverdi. Zaten onların çoğu inanmazlar. (Bakara/100)

Onlara, Allah tarafından, yanlarında bulunanı (Tevrat’ı) doğrulayıcı bir elçi gelince, kendilerine Kitap verilenlerden bir grup, sanki bilmiyorlarmış gibi Allah’ın Kitab’ını (Tevrat’ı ve içindeki Kur’an’a ait müjdeleri) sırtlarının arkasına attılar. (Bakara/101)

Onlar, Süleyman’ın mülkiyeti (saltanatı) hakkında şeytanların okuyup durduklarına uydular. Süleyman inkâr etmedi; ama şeytanlar inkâr ettiler. İnsanlara sihri ve Babil’de Hârût ile Mârût adlı iki meleğe indirileni öğretiyorlardı. Hâlbuki o iki melek, "Biz ancak imtihan için gönderildik, sakın inkâr etme (sihir yapıp kâfir olma)" demedikçe hiç kimseye (sihir) öğretmiyorlardı. Böylece o iki kişiden, karı ile kocanın arasını açacak şeyleri öğreniyorlardı. Oysa büyü ile Allah’ın izni olmadan hiç kimseye zarar veremezlerdi. Onlar, kendilerine fayda vereni değil de zarar vereni öğreniyorlardı. Hâlbuki onu satın alanın, ahiretten nasibi olmadığını biliyorlardı. Kendilerini karşılığında sattıkları şey ne kötüdür, bir bilselerdi! (Bakara/102)

Eğer onlar iman edip Allah’a karşı gelmekten sakınsalardı, şüphesiz Allah katındaki mükâfat daha hayırlı olacaktı. Keşke bilselerdi! (Bakara/103)

Ey iman edenler! (Peygamber’e) "Râinâ" demeyin, "unzurnâ" deyin ve dinleyin. Kâfirler için elem dolu bir azap vardır. (Bakara/104)

Kitap ehlinden kâfirler de, müşrikler de, Rabbinizden size bir hayır indirilmesini istemezler. Hâlbuki Allah, rahmetini dilediği kimseye tahsis eder. Allah büyük lütuf sahibidir. (Bakara/105)

Biz, bir âyetin hükmünü yürürlükten kaldırır veya onu unutturursak, yerine daha hayırlısını veya onun dengini getiririz. Allah’ın her şeye hakkıyla gücünün yettiğini bilmez misin? (Bakara/106)

Bilmez misin ki, göklerin ve yerin hükümranlığı yalnız Allah’ındır. Sizin için Allah’tan başka ne bir dost ne de bir yardımcı vardır. (Bakara/107)

Yoksa daha önce Mûsâ’dan istenildiği gibi, siz de mi Peygamberinizden isteklerde bulunmak istiyorsunuz? Kim imanı küfürle değiştirirse, şüphesiz dosdoğru yoldan sapmış olur. (Bakara/108)

Kitap ehlinden birçoğu, hak kendilerine belirdikten sonra, sırf içlerindeki kıskançlık yüzünden sizi, imanınızdan sonra küfre döndürmek isterler. Allah, emrini getirinceye kadar onları affedin, geçin. Şüphesiz Allah, her şeye hakkıyla gücü yetendir. (Bakara/109)

Namazı dosdoğru kılın, zekâtı verin. Kendiniz için önceden yaptığınız her hayrı, Allah katında bulacaksınız. Şüphesiz Allah, yaptıklarınızı hakkıyla görendir. (Bakara/110)

(Yahudiler), "Yahudi olanlardan başkası cennete asla giremeyecek" dediler. (Hristiyanlar da), "Hristiyan olanlardan başkası cennete asla giremeyecek" dediler. Bu, onların kuruntularıdır. De ki: "Eğer doğru söyleyenler iseniz (iddianızı destekleyecek) delilinizi getirin!" (Bakara/111)

Hayır! Kim, iyilik yaparak yüzünü (kendini) tam bir teslimiyetle Allah’a yöneltirse, şüphesiz onun ecri Rabbi katındadır. Onlara korku yoktur, onlar üzüntü de çekmezler. (Bakara/112)

Yahudiler, "Hristiyanlar doğru yolda değiller" dediler. Hristiyanlar da, "Yahudiler doğru yolda değiller" dediler. Hâlbuki hepsi de Kitab’ı (Tevrat ve İncil’i) okuyorlar. Hiçbir bilgisi olmayanlar (müşrikler) de onlarınkine benzer sözler söylediler. İşte Allah, ayrılığa düştükleri şeyler hakkında kıyamet günü aralarında hüküm verecektir. (Bakara/113)

Allah’ın mescitlerinde onun adının anılmasını engelleyen ve onların harap olması için çalışan kimselerden daha zalim kim olabilir? Hâlbuki onların, korka korka oraya girmeleri gerekir. Onlar için dünyada zillet, ahirette ise büyük bir azap vardır. (Bakara/114)

Doğu da Allah’ındır, batı da. Nereye dönerseniz dönün, orası Allah’a ait cihettir. Şüphesiz Allah, rahmeti ve ilmiyle her şeyi kuşatandır. (Bakara/115)

Dediler ki: "Allah, kendisine çocuk edindi." O, bundan uzaktır. Bilakis, göklerdeki ve yerdeki her şey O’nundur. Hepsi de O’na boyun eğmektedirler. (Bakara/116)

O, gökleri ve yeri, eşi ve benzeri olmaksızın yaratandır. Bir işin olmasına karar verdiği zaman ona sadece "Ol" der, o da hemen oluverir. (Bakara/117)

Bilgisizler, "Allah, bizimle konuşsa ya da bize bir mucize gelse ya!" dediler. Onlardan öncekiler de onların söylediklerinin benzerini söylemişlerdi. Kalpleri (küfürde) birbirine benzedi. Oysa biz, kesin olarak inanacak bir kavim için âyetleri açıkça göstermişizdir. (Bakara/118)

(Ey Muhammed!) Şüphesiz biz seni hak ile, müjdeleyici ve uyarıcı olarak gönderdik. Sen cehennemlik olanlardan sorumlu tutulacak değilsin. (Bakara/119)

Sen onların dinlerine uymadıkça, Yahudiler de Hristiyanlar da asla senden razı olmayacaklardır. De ki: "Şüphesiz doğru yol, Allah’ın yoludur." Eğer sana gelen ilimden sonra onların heva ve heveslerine uyarsan, artık senin için Allah’tan ne bir dost ne de bir yardımcı vardır. (Bakara/120)

Kendilerine Kitap verdiğimiz kimseler onu (Kur’an’ı) hakkıyla okurlar. İşte onlar ona inanırlar. Onu inkâr edenler ise, işte onlar, hüsrana uğrayanların ta kendileridir. (Bakara/121)

Ey İsrailoğulları! Size verdiğim nimeti ve sizi (bir zamanlar) cümle âleme üstün kıldığımı hatırlayın. (Bakara/122)

Öyle bir günden sakının ki, o gün hiçbir kimse başkasının yerine bir şey ödemez, hiçbir kimseden fidye kabul edilmez, hiçbir kimseye şefaat fayda vermez. Onlara yardım da edilmez. (Bakara/123)

Hani Rabbi, İbrahim’i birtakım emirlerle sınamış, İbrahim de onları eksiksiz yerine getirmişti. (Allah), "Şüphesiz ben seni insanlara önder yapacağım" demişti. İbrahim de, "Soyumdan olanları da (önder yap)" demişti. (Allah:) "Zalimler ahdime (benim sözüme) nail olamazlar" demişti. (Bakara/124)

Hani, biz Kâbe’yi insanlar için dönülüp toplanılan bir yer ve güvenlik yeri kılmıştık. Siz de İbrahim’in makamından bir namaz yeri edinin (orada namaz kılın). İbrahim ve İsmail’e, "Tavaf edenler, itikâfa girenler, rükû ve secde edenler için evimi (Kâbe’yi) temiz tutun" diye talimat vermiştik. (Bakara/125)

Hani İbrahim, "Ey Rabbim! Burayı güvenli bir şehir yap. Halkından Allah’a ve ahiret gününe inananları ürünlerle rızıklandır" demişti. Allah da, "İnkâr edeni de rızıklandırırım. Ama onu kısa bir süre faydalandırır, sonra da cehennem azabına (katlanmak zorunda) bırakırım. Ne kötü varılacak yerdir orası!" demişti. (Bakara/126)

Hani İbrahim, İsmail ile birlikte evin (Kâbe’nin) temellerini yükseltiyor, (şöyle diyorlardı): "Ey Rabbimiz! Bizden kabul buyur. Şüphesiz sen hakkıyla işitensin, hakkıyla bilensin." (Bakara/127)

"Ey Rabbimiz! Bizi sana teslim olmuşlardan kıl. Soyumuzdan da sana teslim olmuş bir ümmet kıl. Bize ibadet yerlerimizi ve ilkelerimizi göster. Tövbemizi kabul et. Çünkü sen, tövbeleri çok kabul edensin, çok merhametli olansın." (Bakara/128)

"Ey Rabbimiz! Onlara, içlerinden; kendilerine âyetlerini okuyacak, kitabı ve hikmeti öğretecek ve onları arındıracak bir peygamber gönder. Şüphesiz, sen mutlak güç sahibisin, hüküm ve hikmet sahibisin." (Bakara/129)

Kendini bilmezlerden başka, kim İbrahim’in dininden yüz çevirir? Andolsun, biz onu dünyada seçtik. Şüphesiz o, ahirette de salihlerdendir. (Bakara/130)

Hani Rabbi ona, "Teslim ol" demişti. O da, "Âlemlerin Rabbine teslim oldum" demişti. (Bakara/131)

İbrahim, bunu kendi oğullarına da vasiyet etti, Yakub da öyle. "Oğullarım! Şüphesiz, Allah size bu dini (İslam’ı) seçti. Siz de ancak Müslümanlar olarak ölün" dedi. (Bakara/132)

Yoksa siz Yakub’un ölüm ânında orada mıydınız? Hani o, oğullarına, "Benden sonra kime kulluk edeceksiniz?" demişti. Onlar da, "Senin ilâhına ve ataların İbrahim, İsmail ve İshak’ın ilâhı olan tek bir ilâha kulluk edeceğiz. Biz, O’na teslim olanlarız" demişlerdi. (Bakara/133)

Onlar bir ümmetti. Gelip geçti. Onların kazandıkları kendilerine, sizin kazandıklarınız da size aittir. Siz, onların yaptıklarından sorumlu tutulacak değilsiniz. (Bakara/134)

(Yahudiler ve Hristiyanlar) dediler ki: "Doğru yolda olmak istiyorsanız, Yahudi veya Hristiyan olun." De ki: "Hayır, biz hanîf olan İbrahim’in dinine uyarız. O, müşriklerden değildi." (Bakara/135)

Deyin ki: "Biz, Allah’a, bize indirilene (Kur’an’a), İbrahim, İsmail, İshak, Yakub ve Yakub’un torunlarına indirilene, Mûsâ’ya ve İsa’ya verilene ve (diğer) peygamberlere Rableri tarafından verilene iman ettik. Onların hiçbiri arasında ayrım yapmayız. Biz, O’na teslim olanlarız." (Bakara/136)

Eğer onlar da sizin inandığınız gibi inanırlarsa, doğru yolu bulmuş olurlar. Yok eğer yüz çevirirlerse, onlar ancak ayrılık içindedirler. Onlara karşı Allah, sana yeter. O, hakkıyla işitendir, hakkıyla bilendir. (Bakara/137)

Allah’ın boyasıyla boyandık. Allah’tan daha güzel kimin boyası olabilir? Biz ancak O’na kulluk edenleriz. (Bakara/138)

De ki: "Allah hakkında bizimle tartışıyor musunuz? Hâlbuki O, bizim de Rabbimiz, sizin de Rabbinizdir. Bizim amellerimiz bize, sizin amelleriniz size aittir. Biz, O’na gönülden bağlanmış kimseleriz." (Bakara/139)

Yoksa siz, İbrahim’in, İsmail’in, İshak’ın, Yakub’un ve Yakub’un torunlarının Yahudi yahut Hristiyan olduklarını mı söylüyorsunuz? De ki: "Siz mi daha iyi bilirsiniz, yoksa Allah mı? Allah tarafından bildiği (ve tebliğ ettiği) bir şahitliği gizleyenden daha zalim kim olabilir? Allah, yaptıklarınızdan habersiz değildir." (Bakara/140)

Onlar bir ümmetti. Gelip geçti. Onların kazandıkları kendilerine, sizin kazandıklarınız da size aittir. Siz, onların yaptıklarından sorumlu tutulacak değilsiniz. (Bakara/141)

İnsanlardan akılsızlar, "Yönelmekte oldukları kıblelerinden onları çeviren nedir?" diyecekler. De ki: "Doğu da Allah’ındır, batı da. O, dilediğini doğru yola iletir." (Bakara/142)

Böylece, sizler insanlara şahit olasınız diye ve Peygamber de size şahit olsun diye sizi vasat (örnek ve adil) bir ümmet kıldık. Senin yönelmekte olduğun Kâbe’yi kıble yapmamızın sebebi şudur ki, Peygamber’e uyanlarla, topukları üzerine geri dönecekleri (ondan ayrılacakları) bilelim. Şüphesiz bu (kıble değişikliği), Allah’ın doğru yola ilettiği kimselerden başkasına ağır gelir. Allah, imanınızı (Kâbe’ye yönelerek kıldığınız namazlarınızı) zayi edecek değildir. Şüphesiz Allah, insanlara karşı çok şefkatli, çok merhametlidir. (Bakara/143)

(Ey Muhammed!) Biz, yüzünün göğe doğru çevrilip durduğunu (vahiy beklediğini) görüyoruz. Şüphesiz biz seni, hoşlanacağın bir kıbleye döndüreceğiz. Artık yüzünü Mescid-i Haram tarafına çevir. (Ey müminler!) Siz de nerede olursanız olun, yüzünüzü o tarafa çevirin. Şüphesiz kendilerine kitap verilenler, bunun Rablerinden (gelen) bir gerçek olduğunu elbette bilirler. Allah, onların yaptıklarından habersiz değildir. (Bakara/144)

Andolsun, kendilerine kitap verilenlere her türlü âyeti (delili) getirsen de, onlar yine senin kıblene uymazlar. Sen de onların kıblesine uyacak değilsin. Onlar birbirlerinin kıblesine de uymazlar. Andolsun, eğer sana gelen ilimden sonra onların heva ve heveslerine uyarsan, o takdirde sen de mutlaka zalimlerden olursun. (Bakara/145)

Kendilerine kitap verdiklerimiz onu (Muhammed’i), kendi oğullarını tanıdıkları gibi tanırlar. Buna rağmen onlardan bir grup, bile bile gerçeği gizlerler. (Bakara/146)

Gerçek, Rabbinden gelendir. O hâlde sakın şüphe edenlerden olma! (Bakara/147)

Herkesin yöneldiği bir yönü vardır. Haydi, hep hayırlara koşun, yarışın! Nerede olursanız olun, Allah hepinizi bir araya getirecektir. Şüphesiz Allah’ın her şeye gücü yeter. (Bakara/148)

(Ey Muhammed!) Nereden yola çıkarsan çık, (namazda) yüzünü Mescid-i Haram tarafına çevir. Şüphesiz bu, Rabbinden (gelen) bir gerçektir. Allah, yaptıklarınızdan habersiz değildir. (Bakara/149)

Nereden yola çıkarsan çık, (namazda) yüzünü Mescid-i Haram tarafına çevir. (Ey müminler!) Siz de nerede olursanız olun, yüzünüzü o tarafa çevirin ki, insanlar size karşı delil ileri süremesinler. Ancak onlardan zalim olanlar başka. Onlardan da korkmayın, benden korkun ki, üzerinizdeki nimetimi tamamlayayım da doğru yola eresiniz. (Bakara/150)

Nitekim kendi içinizden size âyetlerimizi okuyan, sizi tertemiz yapan, size Kitab’ı ve hikmeti öğreten ve size bilmediklerinizi bildiren bir Peygamber gönderdik. (Bakara/151)

O hâlde, beni anın ki ben de sizi anayım. Bana şükredin, nankörlük etmeyin. (Bakara/152)

Ey iman edenler! Sabrederek ve namaz kılarak Allah’tan yardım dileyin. Şüphesiz Allah, sabredenlerle beraberdir. (Bakara/153)

Allah yolunda öldürülenlere "ölüler" demeyin. Bilakis onlar diridirler, fakat siz bilemezsiniz. (Bakara/154)

Andolsun ki sizi biraz korku ve açlıkla, bir de mallar, canlar ve ürünlerden eksiltmeyle deneriz. Sabredenleri müjdele. (Bakara/155)

Onlar, başlarına bir musibet gelince, "Şüphesiz biz Allah’a aidiz ve şüphesiz biz O’na döneceğiz" derler. (Bakara/156)

İşte Rableri katından rahmet ve merhamet onların üzerinedir. İşte onlar doğru yolda olanlardır. (Bakara/157)

Şüphesiz Safâ ile Merve, Allah’ın (dininin) nişanelerindendir. Kim Evi (Kâbe’yi) hacceder ya da umre yaparsa, onları tavaf etmesinde kendisine bir günah yoktur. Kim gönüllü olarak bir iyilik yaparsa, şüphesiz Allah, şükrün karşılığını verendir, hakkıyla bilendir. (Bakara/158)

İndirdiğimiz apaçık delilleri ve hidayeti, biz Kitap’ta insanlar için açıkladıktan sonra gizleyenler var ya, işte onlara hem Allah lânet eder, hem de bütün lânet ediciler. (Bakara/159)

Ancak tövbe edip durumlarını düzeltenler ve gerçeği açıkça ortaya koyanlar başkadır. İşte onları bağışlarım. Ben, tövbeleri çok kabul edenim, çok merhamet edenim. (Bakara/160)

Şüphesiz, inkâr edip kâfir olarak ölenler var ya, işte Allah’ın, meleklerin ve bütün insanların lâneti onların üzerinedir. (Bakara/161)

Onlar, bu lânet içinde ebedî kalacaklardır. Onların azapları hafifletilmez ve onlara mühlet de verilmez. (Bakara/162)

Sizin ilâhınız tek bir ilâhtır. O’ndan başka hiçbir ilâh yoktur. O, Rahmân’dır, Rahîm’dir. (Bakara/163)

Şüphesiz göklerin ve yerin yaratılışında, gece ile gündüzün birbiri ardınca gelişinde, insanlara fayda veren şeylerle yüklü olarak denizde yüzüp giden gemilerde, Allah’ın gökten indirip de ölü haldeki toprağı canlandırdığı suda, yeryüzünde her çeşit canlıyı yaymasında, rüzgârları ve yer ile gök arasında emre amade duran bulutları yönlendirmesinde düşünen bir toplum için (Allah’ın varlığını ve birliğini gösteren) nice deliller vardır. (Bakara/164)

İnsanlardan, Allah’tan başkasını ona denk tutanlar ve onları, Allah’ı sever gibi sevenler vardır. İman edenlerin Allah’a olan sevgileri ise (onlarınkinden) daha güçlü bir sevgidir. Zulmedenler azabı gördükleri zaman, bütün kuvvetin Allah’a ait olduğunu ve Allah’ın azabının gerçekten çok şiddetli olduğunu bir bilselerdi! (Bakara/165)

O zaman kendilerine uyulanlar, azabı görünce uyanlardan uzaklaşacaklar, aralarındaki bağlar da kopacaktır. (Bakara/166)

Uyanlar şöyle diyecekler: "Keşke bizim için bir kez daha dünyaya dönüş olsaydı da, şimdiki gibi onlar bizden uzaklaştıkları gibi biz de onlardan uzaklaşsaydık." Böylece Allah, onlara, yaptıkları şeyleri, hasret ve pişmanlıklar halinde gösterecektir. Onlar ateşten çıkacak değillerdir. (Bakara/167)

Ey insanlar! Yeryüzündeki şeylerin helâl ve temiz olanlarından yiyin. Şeytanın adımlarına uymayın. Çünkü o, size apaçık bir düşmandır. (Bakara/168)

O, size ancak kötülüğü, hayâsızlığı ve Allah’a karşı bilmediğiniz şeyleri söylemenizi emreder. (Bakara/169)

Onlara, "Allah’ın indirdiğine uyun" dendiği zaman, "Hayır, biz babalarımızı üzerinde bulduğumuz şeye uyarız" derler. Peki, ya babaları bir şey anlamayan, doğru yolu bulamayan kimseler olsalar da mı? (Bakara/170)

İnkar edenlerin durumu, bağırıp çağırmadan başka bir şey işitmeyip (duyduğu sadece ses ve yankı olan sürü) çobanın durumuna benzer. Onlar sağırdırlar, dilsizdirler, kördürler. Bu yüzden düşünmezler. (Bakara/171)

Ey iman edenler! Size verdiğimiz rızıkların temiz olanlarından yiyin, eğer sadece O’na kulluk ediyorsanız, Allah’a şükredin. (Bakara/172)

Şüphesiz Allah size, ancak leş, kan, domuz eti ve Allah’tan başkası adına kesileni haram kılmıştır. Ama kim mecbur kalırsa, (başkasının hakkına) saldırmaksızın ve aşırı gitmeksizin yerse, ona günah yoktur. Şüphesiz Allah, çok bağışlayandır, çok merhamet edendir. (Bakara/173)

Allah’ın indirdiği Kitap’tan bir şeyi gizleyip onu az bir paha ile değişenler yok mu, işte onlar, karınlarına ateşten başka bir şey doldurmuyorlar. Kıyamet günü Allah, onlarla ne konuşacak ne de onları temize çıkaracaktır. Onlar için elem dolu bir azap vardır. (Bakara/174)

Onlar, hidayet karşılığında sapıklığı, mağfiret karşılığında azabı satın almış kimselerdir. Ateşe karşı ne kadar da dayanıklıdırlar! (Bakara/175)

Bu (azabın sebebi), Allah’ın, Kitab’ı hak olarak indirmiş olmasıdır. Şüphesiz Kitap konusunda ayrılığa düşenler, elbette derin bir anlaşmazlık içindedirler. (Bakara/176)

Yüzlerinizi doğu ve batı tarafına çevirmeniz iyilik değildir. Asıl iyilik, Allah’a, ahiret gününe, meleklere, Kitab’a ve peygamberlere iman edenlerin; mala olan sevgilerine rağmen, onu yakınlara, yetimlere, yoksullara, yolda kalmışa, (yardım) isteyenlere ve kölelere verenlerin; namazı dosdoğru kılan, zekâtı veren ve antlaşma yaptıkları zaman sözlerini yerine getirenlerin; sıkıntı, hastalık ve savaş zamanlarında sabredenlerin yaptığıdır. İşte bunlar, doğru olanlardır. İşte bunlar, Allah’a karşı gelmekten sakınanlardır. (Bakara/177)

Ey iman edenler! Öldürülenler hakkında size kısas farz kılındı. Hüre hür, köleye köle, kadına kadın (uygulanır). Ancak her kimin cezası, (öldürülenin) kardeşi (velisi) tarafından bir miktar bağışlanırsa, artık (taraflar) hakkaniyete uymalı ve (öldüren) ona (gereken diyeti) güzelce ödemelidir. Bu, Rabbinizden bir hafifletme ve merhamettir. Kim, bundan sonra haddi aşarsa, ona elem dolu bir azap vardır. (Bakara/178)

Ey akıl sahipleri! Kısasta sizin için hayat vardır. Umulur ki, korunursunuz. (Bakara/179)

Birinize ölüm geldiği zaman, eğer bir hayır (mal) bırakacaksa, anaya, babaya, yakınlara uygun bir biçimde vasiyet etmek, Allah’a karşı gelmekten sakınanlar üzerinde bir borçtur. (Bakara/180)

Kim, vasiyeti işittikten sonra onu değiştirirse, günahı, ancak onu değiştirenlerin üzerinedir. Şüphesiz Allah, hakkıyla işitendir, hakkıyla bilendir. (Bakara/181)

Kim de vasiyet edenin haksızlığa eğiliminden veya günah işlemesinden korkar da, (tarafların) arasını düzeltirse, ona günah yoktur. Şüphesiz Allah, çok bağışlayandır, çok merhamet edendir. (Bakara/182)

Ey iman edenler! Allah’a karşı gelmekten sakınmanız için oruç, sizden öncekilere farz kılındığı gibi, size de farz kılındı. (Bakara/183)

(Oruç), sayılı birkaç gündür. İçinizden hasta olanlar yahut yolculukta bulunanlar, oruç tutmadığı günler sayısınca başka günlerde tutar. Oruca dayanamayanlar ise, bir yoksul doyuracak kadar fidye verir. Kim gönüllü olarak bir iyilik yaparsa, o kendisi için daha hayırlıdır. Eğer bilirseniz, oruç tutmanız sizin için daha hayırlıdır. (Bakara/184)

(Oruç tutmanız emredilen) Ramazan ayı, insanlara yol gösterici, doğrunun ve doğruyu yanlıştan ayırmanın açık delilleri olarak Kur’an’ın indirildiği aydır. Öyle ise, sizden Ramazan ayına ulaşanlar onda oruç tutsun. Kim o anda hasta veya yolcu olursa, tutamadığı günler sayısınca başka günlerde kaza etsin. Allah sizin için kolaylık ister, zorluk istemez. Bütün bunlar, sayıyı tamamlamanız ve size doğru yolu göstermesine karşılık, Allah’ı yüceltmeniz ve şükretmeniz içindir. (Bakara/185)

Kullarım, beni senden sorarlarsa, şüphesiz ben onlara çok yakınım. Bana dua ettiği zaman dua edenin duasına cevap veririm. Öyleyse, onlar da benim çağrıma uysunlar ve bana inansınlar ki doğru yolu bulsunlar. (Bakara/186)

Oruç gecesi kadınlarınıza yaklaşmak size helâl kılındı. Onlar sizin için birer elbise, siz de onlar için birer elbisesiniz. Allah, nefsinize güvenemeyeceğinizi bildiği için, tövbenizi kabul etti ve sizi affetti. Artık onlara yaklaşın ve Allah’ın sizin için yazıp takdir ettiğini arayın. Sabah aydınlanıncaya kadar yiyin, için. Sonra akşama kadar orucu tam tutun. Bununla beraber siz mescitlerde itikâfta iken eşlerinize yaklaşmayın. Bunlar Allah’ın koyduğu sınırlardır. Sakın bu sınırlara yaklaşmayın. İşte Allah, sakınmaları için âyetlerini insanlara böyle açıklar. (Bakara/187)

Mallarınızı aranızda haksız yollarla yemeyin. İnsanların mallarından bir kısmını bile bile günaha girerek yemek için onları hâkimlere rüşvet olarak vermeyin. (Bakara/188)

Sana hilâllerden soruyorlar. De ki: "Onlar, insanlar ve hacc için vakit ölçüleridir." İyilik, evlere arkalarından gelmeniz değildir. Ama iyilik, Allah’a karşı gelmekten sakınan kimsenin yaptığıdır. Evlere kapılarından girin. Allah’a karşı gelmekten sakının ki, kurtuluşa eresiniz. (Bakara/189)

Size savaş açanlara karşı Allah yolunda savaşın. Ancak haksız yere saldırmayın. Şüphesiz Allah, haddi aşanları sevmez. (Bakara/190)

Onları nerede yakalarsanız öldürün ve sizi çıkardıkları yerden (Mekke’den) onları çıkarın. Fitne (karışıklık ve baskı), öldürmekten daha ağırdır. Mescid-i Haram’ın yanında, onlar sizinle savaşmadıkça siz de onlarla savaşmayın. Eğer sizinle savaşmaya kalkışırlarsa o zaman onları öldürün. Kâfirlerin cezası işte böyledir. (Bakara/191)

Eğer (inkâra) son verirlerse, şüphesiz ki Allah çok bağışlayandır, çok merhamet edendir. (Bakara/192)

Artık fitne (baskı ve karışıklık) kalmayıncaya ve din (kulluk) yalnız Allah’ın oluncaya kadar onlarla savaşın. Eğer vazgeçerlerse, artık düşmanlık ancak zalimlere karşıdır. (Bakara/193)

Haram ay, haram aya karşılıktır. Hürmetler karşılıklıdır. Kim size saldırırsa, siz de ona, size saldırdığı gibi saldırın. Allah’a karşı gelmekten sakının ve bilin ki, Allah, kendine karşı gelmekten sakınanlarla beraberdir. (Bakara/194)

Allah yolunda harcama yapın. Kendi ellerinizle kendinizi tehlikeye atmayın. İyilik edin. Şüphesiz Allah, iyilik edenleri sever. (Bakara/195)

Haccı ve umreyi de Allah için tamamlayın. Eğer (düşman, hastalık ve benzeri sebeplerle) engellenmiş olursanız, kolayınıza gelen kurbanı gönderin. Kurban, yerine ulaşıncaya kadar başlarınızı tıraş etmeyin. Sizden her kim hasta olursa yahut başından bir rahatsızlığı bulunursa, fidye olarak oruç tutması, sadaka vermesi ya da kurban kesmesi gerekir. Güvenliğe kavuştuğunuz zaman, hac zamanına kadar umreyle faydalanmak isteyen kimse, kolayına gelen kurbanı keser. Kurban bulamayan kimse ise, hacda üç gün, döndüğünüzde de yedi gün olmak üzere, tam on gün oruç tutar. Bu, ailesi Mescid-i Haram’da oturmayanlar içindir. Allah’a karşı gelmekten sakının ve biliniz ki Allah’ın cezası çetindir. (Bakara/197)

Hac, bilinen aylardadır. Kim o aylarda hacca niyet ederse (ihrama girerse), hacda kadına yaklaşmak, günah işlemek ve kavga etmek yoktur. Siz ne hayır işlerseniz, Allah onu bilir. (Hac için) azık edinin. Şüphesiz azığın en hayırlısı takva (Allah’a karşı gelmekten sakınma)dır. Ey akıl sahipleri, bana karşı gelmekten sakının. (Bakara/198)

Rabbinizden lütuf istemenizde size herhangi bir günah yoktur. Arafat’tan ayrılıp akın ettiğinizde, Meş’ar-i Haram’da Allah’ı zikredin. Size gösterdiği şekilde onu zikredin. Şüphesiz siz, daha önce yanlış yolda olanlardınız. (Bakara/199)

Sonra, insanların (toplu halde) akın edip geldiği yerden siz de akın edin ve Allah’tan bağışlanma dileyin. Şüphesiz Allah, çok bağışlayandır, çok merhamet edendir. (Bakara/200)

İnsanlardan, "Ey Rabbimiz! Bize dünyada da iyilik ver, ahirette de iyilik ver ve bizi cehennem azabından koru" diyenler de vardır. (Bakara/201)

İşte onlara, kazandıklarından bir nasip vardır. Allah, hesabı pek çabuk görendir. (Bakara/202)

Sayılı günlerde (teşrik günlerinde) Allah’ı anın. Kim iki günde (Mina’dan) dönmek için acele ederse ona günah yoktur. Kim de geri kalırsa ona da günah yoktur. Bunlar, Allah’a karşı gelmekten sakınanlar içindir. Allah’a karşı gelmekten sakının ve biliniz ki, O’nun huzurunda toplanacaksınız. (Bakara/203)

İnsanlardan öyleleri var ki, dünya hayatına dair sözleri senin hoşuna gider. Kalbindekine rağmen Allah’ı şahit tutar. Hâlbuki o, düşmanların en yamanıdır. (Bakara/204)

İş başına geçtiği zaman yeryüzünde bozgunculuk çıkarmak, ekini ve nesli yok etmek için çalışır. Allah ise bozgunculuğu sevmez. (Bakara/205)

Ona, "Allah’a karşı gelmekten sakın" denildiğinde, gururu onu daha fazla günah işlemeye iter. Ona cehennem yeter. Orası ne kötü bir yataktır! (Bakara/206)

İnsanlardan öyleleri de var ki, Allah’ın rızasını kazanmak için kendini feda eder. Allah ise kullarına çok şefkatlidir. (Bakara/207)

Ey iman edenler! Hepiniz toptan barış ve güvenliğe (İslam’a) girin. Şeytanın adımlarına uymayın. Çünkü o, size apaçık bir düşmandır. (Bakara/208)

Size apaçık deliller geldikten sonra yine de yoldan saparsanız, bilin ki Allah, mutlak güç sahibidir, hüküm ve hikmet sahibidir. (Bakara/209)

Onlar, bulut gölgeleri içinde Allah’ın ve meleklerin kendilerine gelmesini ve işin bitirilmesini mi bekliyorlar? Hâlbuki bütün işler Allah’a döndürülür. (Bakara/210)

İsrailoğulları’na, kendilerine nice açık âyetler (mucizeler) verdiğimizi sor. Kim, kendisine Allah’ın nimeti geldikten sonra onu değiştirirse, bilsin ki Allah, cezası pek şiddetli olandır. (Bakara/211)

İnkâr edenlere dünya hayatı cazip gösterildi. Onlar, iman edenlerle alay ederler. Oysa Allah’a karşı gelmekten sakınanlar kıyamet günü onların üstündedir. Allah, dilediği kimseye hesapsız rızık verir. (Bakara/212)

İnsanlar tek bir ümmetti. Allah, müjdeleyici ve uyarıcı olarak peygamberler gönderdi. İnsanların ayrılığa düştükleri şeyler hakkında aralarında hüküm vermeleri için, onlarla birlikte hak yolu gösteren kitaplar indirdi. Ancak kendilerine kitap verilenler, apaçık deliller geldikten sonra, sırf aralarındaki kıskançlık yüzünden o konuda anlaşmazlığa düştüler. Bunun üzerine Allah, iman edenleri, kendi izniyle, onların hakkında ayrılığa düştükleri gerçeğe iletti. Allah, dilediğini doğru yola iletir. (Bakara/213)

Yoksa siz, sizden öncekilerin başına gelenler size de gelmeden cennete gireceğinizi mi sandınız? Onlara şiddetli yoksulluk ve sıkıntı dokunmuş, öyle sarsılmışlardı ki, Peygamber ve onunla birlikte iman edenler, "Allah’ın yardımı ne zaman?" demişlerdi. İşte o zaman (onlara), "Şüphesiz Allah’ın yardımı yakındır" denilmişti. (Bakara/214)

Sana, ne harcayacaklarını soruyorlar. De ki: "Hayır olarak ne harcarsanız, ana-baba, yakınlar, yetimler, yoksullar ve yolda kalmışlar içindir. İyilik olarak ne yaparsanız, şüphesiz Allah onu bilir." (Bakara/215)

Hoşunuza gitmediği hâlde savaş size farz kılındı. Belki sizin için hayırlı olan bir şey, sizin ondan hoşlanmamanızdır. Yine sizin için kötü olan bir şey, sizin onu sevmenizdir. Allah bilir, siz bilmezsiniz. (Bakara/216)

Sana haram aydan, onda savaşmaktan soruyorlar. De ki: "O ayda savaş büyük bir günahtır. Allah katında ise, insanları Allah yolundan alıkoymak, onu inkâr etmek, Mescid-i Haram’ın ziyaretine engel olmak ve halkını oradan çıkarmak daha büyük günahtır. Fitne (baskı ve zulüm), öldürmekten daha büyük bir günahtır." Onlar, güçleri yeterse, sizi dininizden döndürünceye kadar size karşı savaşmaya devam ederler. Sizden kim dininden döner de kâfir olarak ölürse, işte öylelerin amelleri dünyada da ahirette de boşa gitmiştir. İşte onlar, cehennemliklerdir. Onlar, orada ebedî kalacaklardır. (Bakara/217)

İman edenler ve hicret edip Allah yolunda cihad edenler var ya, işte onlar, Allah’ın rahmetini umarlar. Allah, çok bağışlayandır, çok merhamet edendir. (Bakara/218)

Sana şaraptan ve kumardan soruyorlar. De ki: "İkisinde de büyük bir günah ve insanlar için birtakım faydalar vardır. Ancak günahları faydalarından daha büyüktür." Yine sana neyi infak edeceklerini (hayır için harcayacaklarını) soruyorlar. De ki: "İhtiyaçtan fazlasını." İşte böylece Allah, düşünesiniz diye size âyetleri açıklar. (Bakara/219)

Sana yetimleri soruyorlar. De ki: "Onları ıslah etmek (durumlarını düzeltmek) hayırlı bir iştir. Eğer onlarla bir arada yaşarsanız, onlar sizin kardeşlerinizdir. Allah, bozguncuyu ıslah ediciden ayırt eder. Eğer Allah dileseydi, sizi zora sokardı. Şüphesiz Allah, mutlak güç sahibidir, hüküm ve hikmet sahibidir." (Bakara/220)

Allah’a ortak koşan kadınlarla, onlar iman edinceye kadar evlenmeyin. Allah’a ortak koşan kadın hoşunuza gitse bile, iman eden bir cariye, ondan daha hayırlıdır. İman edinceye kadar Allah’a ortak koşan erkeklerle de evlenmeyin. Allah’a ortak koşan erkek hoşunuza gitse bile, iman eden bir köle, ondan daha hayırlıdır. Onlar ateşe çağırırlar, Allah ise izniyle cennete ve mağfirete çağırır. Allah, insanlara âyetlerini açıklar ki, düşünüp ibret alsınlar. (Bakara/221)

Sana kadınların hayız (ay hâli) durumlarını soruyorlar. De ki: "O bir ezadır (rahatsızlıktır). Bu yüzden hayız halinde kadınlardan uzak durun. Temizleninceye kadar onlara yaklaşmayın. Temizlendikleri vakit, Allah’ın size emrettiği yerden onlara yaklaşın. Şüphesiz Allah, çok tövbe edenleri sever, çok temizlenenleri sever." (Bakara/222)

Kadınlarınız sizin için bir tarladır. Tarlanıza dilediğiniz gibi yaklaşın. Kendiniz için (hayırlı işler yaparak) önceden hazırlık yapın. Allah’a karşı gelmekten sakının ve biliniz ki siz O’na kavuşacaksınız. (Ey Muhammed!) Mü’minleri müjdele. (Bakara/223)

Yaptığınız yeminlerinizden dolayı Allah’ı iyilik yapmaya, Allah’a karşı gelmekten sakınmaya ve insanların arasını düzeltmeye engel kılmayın. Allah, hakkıyla işitendir, hakkıyla bilendir. (Bakara/224)

Allah, yeminlerinizdeki kasıtsızlık yüzünden sizi sorumlu tutmaz. Fakat sizi, kalplerinizin kazandığı (bile bile yaptığınız) yeminlerden sorumlu tutar. Allah, çok bağışlayandır, halîmdir (hemen cezalandırmaz, mühlet verir). (Bakara/225)

Kadınlara yaklaşmamaya yemin edenler için dört ay bekleme süresi vardır. Eğer bu süre içinde eşlerine dönerlerse, şüphesiz Allah, çok bağışlayandır, çok merhamet edendir. (Bakara/226)

Eğer (erkekler) boşanmaya karar verirlerse, şüphesiz Allah, hakkıyla işitendir, hakkıyla bilendir. (Bakara/227)

Boşanmış kadınlar, kendi kendilerine üç hayız (aybaşı) ve temizlik süresi beklerler. Eğer Allah’a ve ahiret gününe inanıyorlarsa, Allah’ın rahimlerinde yarattığını gizlemeleri kendilerine helâl olmaz. Kocaları da, bu süre içinde barışmak isterlerse, onları geri alma hakkına daha çok sahiptirler. Kadınların, maruf (örf ve İslâm’a uygun) biçimde hakları, sorumluluklarına denktir. Erkeklerin onlar üzerinde bir derece (üstünlük) hakları vardır. Allah, mutlak güç sahibidir, hüküm ve hikmet sahibidir. (Bakara/228)

Boşama iki defadır. Bundan sonra ya iyilikle tutmak ya da güzellikle salıvermek gerekir. Onlara (kadınlara) verdiğiniz bir şeyi geri almanız size helâl değildir. Ancak kadın ve koca, Allah’ın koyduğu sınırlara uymamaktan korkarlarsa bu başka. (Ey müminler!) Eğer karı-kocanın, Allah’ın koyduğu sınırlara uymayacaklarından korkarsanız, kadının (ayrılmak için) fidye vermesinde her ikisi için de günah yoktur. İşte bunlar Allah’ın sınırlarıdır. Sakın onları aşmayın. Kim Allah’ın sınırlarını aşarsa, işte onlar zalimlerin ta kendileridir. (Bakara/229)

Eğer erkek kadını (üçüncü defa) boşarsa, kadın, başka bir kocayla nikâhlanmadıkça, bir daha ona helâl olmaz. Eğer o da kadını boşarsa (ve iddeti biterse), Allah’ın koyduğu sınırlara riayet edeceklerine inanırlarsa, kadının önceki kocasıyla tekrar evlenmelerinde kendileri için bir günah yoktur. İşte bunlar Allah’ın, anlayan bir kavim için açıkladığı sınırlarıdır. (Bakara/230)

Kadınları boşadığınız ve onlar da bekleme sürelerini (iddetlerini) tamamladıkları zaman, ya onları maruf (örf ve İslâm’a uygun) biçimde tutun ya da maruf biçimde serbest bırakın. Haklarına tecavüz edip onlara zarar vermek için tutmayın. Kim bunu yaparsa, ancak kendisine zulmetmiş olur. Allah’ın âyetlerini alaya almayın. Allah’ın üzerinizdeki nimetini, size öğüt vermek için indirdiği Kitab’ı (Kur’an’ı) ve hikmeti (Sünneti) hatırlayın. Allah’a karşı gelmekten sakının ve bilin ki, Allah her şeyi hakkıyla bilendir. (Bakara/231)

Kadınları boşadığınız ve onlar da bekleme sürelerini tamamladıkları zaman, aralarında maruf (örf ve İslâm’a uygun) biçimde anlaştıkları takdirde, evlilik kurmak istemelerinden dolayı onlara engel olmayın. İşte bu, sizden Allah’a ve ahiret gününe iman edenlere verilen öğüttür. Bu, sizin için daha hayırlı ve daha temizdir. Allah bilir, siz bilmezsiniz. (Bakara/232)

Emzirmeyi tamamlamak isteyenler için anneler, çocuklarını iki tam yıl emzirirler. Onların yiyecekleri ve giyecekleri, örfe göre babaya aittir. Hiçbir kimse gücünün yettiğinden fazlasıyla yükümlü tutulmaz. Ne bir anne çocuğu sebebiyle, ne de bir baba çocuğu sebebiyle zarara uğratılmamalıdır. Vârisler için de aynı yükümlülük vardır. Eğer anne ve baba aralarında rıza ile danışarak (çocuğu sütten kesmek) isterlerse, onlara günah yoktur. Çocuklarınızı (başka süt annelere) emzirtmek istediğiniz takdirde, örfe uygun olarak vereceğiniz ücreti güzelce ödediğiniz takdirde size günah yoktur. Allah’a karşı gelmekten sakının ve bilin ki, Allah yaptıklarınızı hakkıyla görendir. (Bakara/233)

Sizden ölen, geride eşler bırakan erkeklerin eşleri, kendi kendilerine dört ay on gün beklerler. Sürelerini bitirince, artık kendileri hakkında örfe uygun olarak yaptıklarından dolayı size günah yoktur. Allah, yaptıklarınızdan hakkıyla haberdardır. (Bakara/234)

(İddeti devam eden) kadınlara evlenme teklif etmenizde ya da böyle bir isteği içinizde saklamanızda size günah yoktur. Allah, sizin onları anacağınızı bilmektedir. Ancak, onlarla gizlice sözleşmeyin. Meğer ki, onlara maruf (örf ve İslâm’a uygun) bir söz söylemiş olasınız. İddet (bekleme süresi) sona ermeden, nikâh akdine kalkışmayın. Bilin ki, Allah, kalbinizdekileri şüphesiz bilir. O hâlde O’ndan sakının. Yine bilin ki Allah, çok bağışlayandır, halîmdir (hemen cezalandırmaz, mühlet verir). (Bakara/235)

Kendilerine dokunmadan veya mehirlerini takdir etmeden kadınları boşarsanız size günah yoktur. Ancak onlara (gücünüz oranında) faydalandırıcı bir şeyler verin. Zengin olan durumuna göre, fakir olan da durumuna göre versin. (Bu), iyilik yapanlar üzerinde bir borçtur. (Bakara/236)

Eğer mehirlerini takdir ettiğiniz hâlde, onlara dokunmadan önce boşarsanız, takdir ettiğiniz mehrin yarısı onların hakkıdır. Ancak kadınların vazgeçmesi veya nikâh bağı elinde olanın (kocanın) vazgeçmesi müstesna. (Ey erkekler!) Vazgeçmeniz takvaya (Allah’a karşı gelmekten sakınmaya) daha yakındır. Aranızdaki fazileti (birbirinize iyilik yapmayı) da unutmayın. Şüphesiz Allah, yaptıklarınızı hakkıyla görendir. (Bakara/237)

Namazlara ve orta namaza (ikindi namazına) devam edin. Allah’a gönülden boyun eğerek namaz kılın. (Bakara/238)

Eğer (bir tehlikeden dolayı) korkarsanız, yaya veya binek üzerinde (namaz kılın). Güvenliğe kavuştuğunuz zaman da, Allah’ı, size bilmediğiniz şeyleri öğrettiği gibi zikredin (namaz kılın). (Bakara/239)

İçinizden ölüp de eşler bırakan kimseler, eşleri için, evden çıkarılmaksızın bir yıla kadar geçimlerinin sağlanmasını vasiyet etsinler. Eğer (kadınlar) çıkıp giderlerse, kendileri hakkında örfe uygun olarak yaptıklarından dolayı size bir günah yoktur. Allah, mutlak güç sahibidir, hüküm ve hikmet sahibidir. (Bakara/240)

Boşanmış kadınların, maruf (örf ve İslâm’a uygun) şekilde faydalanma hakları vardır. Bu, Allah’a karşı gelmekten sakınanlar üzerinde bir borçtur. (Bakara/241)

İşte Allah, aklınızı kullanasınız diye âyetlerini size böyle açıklar. (Bakara/242)

Binlerce kişi iken ölüm korkusuyla yurtlarından çıkanları görmedin mi? Allah onlara, "Ölün!" dedi, sonra da onları diriltti. Şüphesiz Allah, insanlara karşı lütuf sahibidir. Fakat insanların çoğu şükretmezler. (Bakara/243)

Allah yolunda savaşın ve bilin ki Allah, hakkıyla işitendir, hakkıyla bilendir. (Bakara/244)

Kimdir o, Allah’a güzel bir borç versin de, Allah da onu kat kat artırsın? Allah, hem daraltır hem de bollaştırır. Yalnız O’na döndürüleceksiniz. (Bakara/245)

Mûsâ’dan sonra, İsrailoğulları’nın ileri gelenlerini görmedin mi? Hani peygamberlerinden birine, "Bize bir komutan gönder de Allah yolunda savaşalım" demişlerdi. O da, "Ya size savaş farz kılınır da savaşmazsanız?" demişti. Onlar, "Bize ne oldu da Allah yolunda savaşmayalım? Hâlbuki yurtlarımızdan çıkarıldık ve çocuklarımızdan uzaklaştırıldık" demişlerdi. Kendilerine savaş farz kılınınca da içlerinden pek azı hariç, yüz çevirmişlerdi. Allah, zalimleri hakkıyla bilendir. (Bakara/246)

Peygamberleri onlara, "Şüphesiz Allah, size Tâlût’u komutan olarak gönderdi" dedi. Onlar, "Biz hükümdarlığa ondan daha lâyık olduğumuz hâlde, kendisinin mal ve zenginliği de sınırlı iken, o bize nasıl komutan olur?" dediler. Peygamber, "Şüphesiz Allah, onu size tercih etti, onun bilgisini ve vücut yapısını artırdı. Allah, mülkünü dilediğine verir. Allah, lütfu geniş olandır, hakkıyla bilendir" dedi. (Bakara/247)

Peygamberleri onlara, "Onun komutanlığının alâmeti, size içinde Rabbinizden bir güven, Mûsâ ailesinden ve Hârûn ailesinden arta kalanlar bulunan, meleklerin taşıdığı sandığın gelmesidir. Bunda sizin için büyük bir işaret vardır. Eğer inanıyorsanız, şüphesiz bunda sizin için bir delil vardır" dedi. (Bakara/248)

Tâlût, askerlerle beraber (savaşa) çıkınca, "Şüphesiz Allah, sizi bir ırmakla imtihan edecektir. Kim ondan içerse benden değildir. Eliyle bir avuç içen müstesna, kim de ondan içmezse bendendir" dedi. Bunun üzerine, pek azı hariç, hepsi ırmaktan içtiler. Tâlût ve onunla beraber iman edenler ırmağı geçince, (su içip gücü tükenenler) "Bugün bizim Câlût’a ve askerlerine karşı koyacak gücümüz yoktur" dediler. Allah’a kavuşacaklarını kesin olarak bilenler ise, "Nice az topluluklar, Allah’ın izniyle nice çok topluluklara galip gelmişlerdir. Allah, sabredenlerle beraberdir" dediler. (Bakara/249)

Câlût ve askerleriyle karşı karşıya geldiklerinde şöyle dediler: "Ey Rabbimiz! Üzerimize sabır yağdır. Ayaklarımızı sağlam bastır ve kâfirler topluluğuna karşı bize yardım et." (Bakara/250)

Derken, Allah’ın izniyle onları yendiler. Davud da Câlût’u öldürdü. Allah, ona (Davud’a) hükümdarlık ve hikmet verdi ve ona dilediği şeylerden öğretti. Eğer Allah’ın, insanların bir kısmıyla diğer bir kısmını engellemesi olmasaydı, yeryüzü muhakkak fesada uğrardı. Fakat Allah, âlemlere karşı lütuf sahibidir. (Bakara/251)

İşte bunlar, Allah’ın âyetleridir. Onları sana hak olarak okuyoruz. Şüphesiz sen, gönderilen peygamberlerdensin. (Bakara/252)

İşte bunlar, peygamberlerdir. Onların bir kısmını, diğerlerinden üstün kıldık. Allah’ın kendileriyle konuştuğu, bir kısmının da derecelerini yükselttiği kimseler vardır. Meryem oğlu İsa’ya ise açık deliller verdik ve onu Rûhu’l-Kudüs (Cebrail) ile destekledik. Eğer Allah dileseydi, kendilerine apaçık deliller geldikten sonra, o peygamberlerin ardından gelen milletler birbirlerini öldürmezlerdi. Ancak ayrılığa düştüler de onlardan kimi iman etti, kimi de inkâr etti. Eğer Allah dileseydi, birbirlerini öldürmezlerdi. Fakat Allah, dilediğini yapar. (Bakara/253)

Ey iman edenler! Hiçbir alışverişin, hiçbir dostluğun ve hiçbir şefaatin olmadığı kıyamet günü gelmeden önce, size rızık olarak verdiklerimizden Allah yolunda harcayın. Kâfirler ise zalimlerin ta kendileridir. (Bakara/254)

Allah, kendisinden başka hiçbir ilâh olmayandır. Diridir, kayyumdur. O’nu ne bir uyuklama tutabilir, ne de bir uyku. Göklerdeki her şey, yerdeki her şey O’nundur. İzni olmaksızın, O’nun katında şefaatte bulunacak kimdir? O, kullarının önlerindekileri ve arkalarındakileri (yaptıklarını ve yapacaklarını) bilir. Onlar, O’nun ilminden, kendisinin dilediği kadarı hariç, hiçbir şeyi kavrayamazlar. O’nun kürsüsü, gökleri ve yeri kuşatmıştır. Onları koruyup gözetmek O’na zor gelmez. O, yücedir, büyüktür. (Bakara/255)

Dinde zorlama yoktur. Artık doğruluk (rüşd), sapıklıktan (gayy) kesin olarak ayrılmıştır. Kim tâğûtu (şeytanı ve putları) inkâr edip Allah’a inanırsa, şüphesiz kopmak bilmeyen sağlam bir kulpa tutunmuştur. Allah, hakkıyla işitendir, hakkıyla bilendir. (Bakara/256)

Allah, iman edenlerin dostudur. Onları karanlıklardan aydınlığa çıkarır. Kâfirlerin dostları ise tâğûttur. (O da) onları aydınlıktan karanlıklara çıkarır. İşte onlar cehennemliklerdir. Orada ebedî kalacaklardır. (Bakara/257)

Allah, kendisine mülk (hükümdarlık ve zenginlik) verdi diye şımararak, Rabbi hakkında İbrahim ile tartışmaya giren kimseyi görmedin mi? Hani İbrahim, "Benim Rabbim diriltir ve öldürür" demişti. O da, "Ben de diriltir ve öldürürüm" demişti. İbrahim, "Şüphesiz Allah, güneşi doğudan getirir. Hadi sen de onu batıdan getir" dedi. Bunun üzerine inkâr eden şaşırıp kaldı. Allah, zalimler topluluğunu doğru yola iletmez. (Bakara/258)

Ya da damları çökmüş, duvarları yıkılmış bir kasabaya uğrayan kimseyi görmedin mi? "Allah, burayı ölümünden sonra nasıl diriltecek?" demişti. Bunun üzerine Allah, onu yüz sene ölü bıraktı, sonra diriltti. "Ne kadar kaldın?" diye sordu. O da, "Bir gün veya bir günden az kaldım" diye cevap verdi. Allah, şöyle dedi: "Hayır, yüz sene kaldın. Yiyeceğine ve içeceğine bak; bozulmamış. Eşeğine de bak. (Bütün bunlar) seni insanlara bir delil kılmamız içindir. Bir de (eşeğin) kemiklerine bak, onları nasıl birleştirip sonra onlara nasıl et giydiriyoruz." Bu, kendisine apaçık belli olunca, "Şüphesiz Allah’ın her şeye hakkıyla gücü yettiğini biliyorum" dedi. (Bakara/259)

Hani İbrahim, "Ey Rabbim! Bana ölüleri nasıl dirilttiğini göster" demişti. (Allah), "İnanmıyor musun?" demişti. (İbrahim), "Hayır, inanıyorum, ancak kalbim tam kanaat etsin diye" demişti. (Allah), "Öyleyse, kuşlardan dört tane al, onları yanına alıştır (onları parçalayıp etlerini birbirine karıştır), sonra her dağın başına onlardan bir parça koy. Sonra da onları çağır. Sana koşarak gelirler. Bil ki şüphesiz Allah, mutlak güç sahibidir, hüküm ve hikmet sahibidir" dedi. (Bakara/260)

Mallarını Allah yolunda harcayanların durumu, yedi başak bitiren ve her başakta yüz tane bulunan bir tohum tanesinin durumu gibidir. Allah, dilediği kimseye kat kat verir. Allah, lütfu geniş olandır, hakkıyla bilendir. (Bakara/261)

Mallarını Allah yolunda harcayıp da arkasından başa kakmayan, fakirlerin gönlünü kırmayan kimseler var ya, onların Rableri katında mükâfatları vardır. Onlara korku yoktur, onlar üzülmeyeceklerdir. (Bakara/262)

Güzel söz ve bağışlama, arkasından eziyet gelen sadakadan daha hayırlıdır. Allah, her bakımdan sınırsız zengin olandır, halîmdir (hemen cezalandırmaz, mühlet verir). (Bakara/263)

Ey iman edenler! Allah’a ve ahiret gününe inanmadığı hâlde malını insanlara gösteriş olsun diye harcayan kimse gibi, sadakalarınızı başa kakmak ve eziyet etmek suretiyle boşa çıkarmayın. Böylesinin durumu, üzerinde biraz toprak bulunan düz ve sert bir kayaya benzer. Ona şiddetli bir yağmur isabet eder de onu çıplak ve pürüzsüz bırakır. Onlar, kazandıklarından hiçbir şeye güç yetiremezler. Allah, kâfirler topluluğunu doğru yola iletmez. (Bakara/264)

Mallarını Allah rızasını kazanmak ve ruhlarındaki cömertliği kökleştirmek için harcayanların durumu, yüksekçe bir tepede bulunan, bol yağmur aldığında ürününü iki kat veren, bol yağmur almasa bile çiseleme ile yetinen bir bahçeye benzer. Allah, yaptıklarınızı hakkıyla görendir. (Bakara/265)

Sizden biriniz ister mi ki, hurmalardan, üzümlerden bir bahçesi olsun, altından ırmaklar aksın, içinde her çeşit ürün bulunsun da, kendisine yaşlılık gelip çatsın, üstelik çocukları da zayıf (bakıma muhtaç) olsun; derken o bahçeye, içinde ateşli bir kasırga isabet etsin de yakıp kül etsin? Düşünesiniz diye Allah, size âyetleri böyle açıklar. (Bakara/266)

Ey iman edenler! Kazandıklarınızın iyilerinden ve rızık olarak yerden size çıkardıklarımızdan infak edin. Kendinizin göz yummadan almayacağınız kötü şeyleri, sadaka olarak vermeye kalkışmayın. Bilin ki Allah, zengindir, hamdedilmeye lâyıktır. (Bakara/267)

Şeytan, sizi fakirlikle korkutur ve size cimriliği emreder. Allah ise size, kendisinden bir bağışlama ve lütuf vaadeder. Allah, lütfu geniş olandır, hakkıyla bilendir. (Bakara/268)

Allah, hikmeti dilediğine verir. Kime hikmet verilmişse, şüphesiz ona çokça hayır verilmiştir. Ancak akıl sahipleri düşünüp ibret alırlar. (Bakara/269)

Her ne harcarsanız veya ne adarsanız, şüphesiz Allah onu bilir. Zalimlerin ise hiçbir yardımcıları yoktur. (Bakara/270)

Sadakaları açıkça verirseniz, ne güzel! Fakat onları gizleyerek fakirlere verirseniz, bu sizin için daha hayırlıdır. Allah, bu sadakalar sebebiyle günahlarınızın bir kısmını örter. Allah, yaptıklarınızdan hakkıyla haberdardır. (Bakara/271)

(Ey Muhammed!) Onları doğru yola iletmek senin görevin değildir. Fakat Allah, dilediğini doğru yola iletir. Hayır olarak ne harcarsanız, o sizin kendiniz içindir. Zaten siz ancak Allah’ın rızasını kazanmak için harcarsınız. İyilik olarak ne harcarsanız, o size eksiksiz olarak ödenir ve asla haksızlığa uğratılmazsınız. (Bakara/272)

(Yapacağınız hayırlar,) kendilerini Allah yoluna adamış, yeryüzünde dolaşmaya güç yetiremeyen, istemekten çekindikleri için bilmeyen kimselerin zengin sandığı fakirler için olsun. Onları simalarından tanırsın. İnsanlardan arsızca (bir şey) istemezler. Hayır olarak ne harcarsanız, şüphesiz Allah onu bilir. (Bakara/273)

Mallarını gece ve gündüz, gizli ve açık olarak harcayanlar var ya, işte onların Rableri katında mükâfatları vardır. Onlara korku yoktur, onlar üzülmeyeceklerdir. (Bakara/274)

Faiz yiyenler, ancak şeytan çarpmış kimse gibi kalkarlar. Bu, onların, "Alışveriş de ancak faiz gibidir" demelerinden dolayıdır. Hâlbuki Allah, alışverişi helâl, faizi haram kılmıştır. Kim, Rabbinden kendisine bir öğüt gelip de faizden vazgeçerse, geçmişte olanlar kendisine aittir ve işi Allah’a kalmıştır. Kim de tekrar faize dönerse, işte onlar cehennemliklerdir. Orada ebedî kalacaklardır. (Bakara/275)

Allah, faizi tüketir (bereketsizleştirir), sadakaları ise artırır (bereketlendirir). Allah, hiçbir günahkâr nankörü sevmez. (Bakara/276)

Şüphesiz iman edenler, salih amel işleyenler, namazı dosdoğru kılanlar ve zekâtı verenler, Rableri katında mükâfatlarını elbette alacaklardır. Onlara korku yoktur, onlar üzülmeyeceklerdir. (Bakara/277)

Ey iman edenler! Allah’a karşı gelmekten sakının ve eğer gerçekten müminler iseniz, faizden geriye kalanı bırakın. (Bakara/278)

Eğer böyle yapmazsanız, Allah ve Resûlüyle savaşa girdiğinizi bilin. Eğer tövbe ederseniz, anaparanız sizindir. Böylece ne haksızlık etmiş ne de haksızlığa uğramış olursunuz. (Bakara/279)

Eğer (borçlu) darlık içinde ise, ona eli genişleyinceye kadar mühlet verin. Eğer bilirseniz, (alacağınızı) sadaka olarak bağışlamanız, sizin için daha hayırlıdır. (Bakara/280)

Allah’a döndürüleceğiniz günden sakının. Sonra herkese kazandığı eksiksiz olarak verilecek ve onlara haksızlık yapılmayacaktır. (Bakara/281)

Ey iman edenler! Belirlenmiş bir süreye kadar birbirinize borçlandığınız zaman, onu yazın. Aranızda bir yazıcı adaletle yazsın. Yazıcı, Allah’ın kendisine öğrettiği gibi yazmaktan çekinmesin, yazsın. Üzerinde hak olan kimse (borçlu) de yazdırsın ve Rabbi olan Allah’tan korkup çekinsin de alacağından hiçbir şeyi eksik etmesin. Eğer borçlu, aklı ermeyen veya zayıf bir kimse ise ya da yazdıramayacak durumda ise, velisi adaletle yazdırsın. Erkeklerinizden iki de şahit tutun. Eğer iki erkek bulunamazsa, rıza göstereceğiniz şahitlerden bir erkek ve iki kadın (şahitlik etsin). Çünkü kadınlardan biri unutursa, diğeri ona hatırlatır. Şahitler çağrıldıkları zaman (şahitlikten) kaçınmasınlar. Az olsun çok olsun, borcu süresine kadar yazmaktan usanmayın. Bu, Allah katında daha adil, şahitlik için daha sağlam ve şüpheye düşmemeniz için daha uygun olandır. Ancak aranızda hemen alıp verdiğiniz peşin ticaret başka. Onu yazmamanızda size bir günah yoktur. Alışveriş yaptığınız zaman da şahit tutun. Ne yazan, ne de şahit zarar görmesin (zarar görmesinler). Eğer zarar verirseniz, şüphesiz bu, size aleyhte bir fâsıklıktır (günahtır). Allah’a karşı gelmekten sakının. Allah size öğretiyor. Allah, her şeyi hakkıyla bilendir. (Bakara/283)

Eğer yolculukta olur da yazacak kimse bulamazsanız, (borca karşılık) alınıp verilen rehinler yeterlidir. Eğer birbirinize güvenirseniz, kendisine güvenilen kimse (borçlu), emanetini (borcunu) ödesin ve Rabbi olan Allah’tan korksun. Şahitliği de gizlemeyin. Kim şahitliği gizlerse, şüphesiz onun kalbi günahkârdır. Allah, yaptıklarınızı hakkıyla bilendir. (Bakara/283)

Göklerdeki her şey, yerdeki her şey Allah’ındır. İçinizdekini açığa vursanız da, gizleseniz de Allah, sizi onunla hesaba çeker. Sonra dilediği kimseyi bağışlar, dilediği kimseye azap eder. Allah’ın her şeye hakkıyla gücü yeter. (Bakara/284)

Peygamber, Rabbinden kendisine indirilene iman etti, müminler de. Her biri Allah’a, meleklerine, kitaplarına ve peygamberlerine iman etti. "O’nun peygamberlerinden hiçbirini ayırt etmeyiz" dediler. Şöyle de dediler: "İşittik ve itaat ettik. Ey Rabbimiz! Senden bağışlama dileriz. Sonuç yalnız sanadır." (Bakara/285)

Allah, hiç kimseye gücünün yeteceğinden başkasını yüklemez. Herkesin kazandığı iyilik kendi yararına, kötülük de kendi zararınadır. (Şöyle dua ediniz): "Ey Rabbimiz! Unutur, ya da yanılırsak bizi sorumlu tutma. Ey Rabbimiz! Bize, bizden öncekilere yüklediğin gibi ağır yük yükleme. Ey Rabbimiz! Bize gücümüzün yetmediği şeyleri yükleme. Bizi affet, bizi bağışla, bize acı! Sen bizim Mevlâ’mızsın. Kâfirler topluluğuna karşı bize yardım et." (Bakara/286)

Elif. Lâm. Mîm. (Al-i İmran/1)

Allah, kendisinden başka hiçbir ilâh olmayandır. Diridir, kayyumdur (varlığı kendinden olan, her şeyi ayakta tutandır). (Al-i İmran/2)

(O), sana Kitab’ı (Kur’an’ı) hak olarak ve kendisinden öncekileri doğrulayıcı olarak indirdi. Daha önce de Tevrat’ı ve İncil’i indirmişti. (Al-i İmran/3)

(Bunları) daha önce insanlara yol gösterici olarak indirmişti. Bir de (hakkı batıldan) ayıran (kitaplar) indirdi. Şüphesiz Allah’ın âyetlerini inkâr edenler için şiddetli bir azap vardır. Allah, mutlak güç sahibidir, intikam alıcıdır. (Al-i İmran/4)

Şüphesiz yerde ve gökte hiçbir şey Allah’a gizli kalmaz. (Al-i İmran/5)

Rahimlerde sizi dilediği gibi şekillendiren O’dur. O’ndan başka ilâh yoktur. O, mutlak güç sahibidir, hüküm ve hikmet sahibidir. (Al-i İmran/6)

Kitab’ı sana indiren O’dur. Onun (Kur’an’ın) âyetlerinden bir kısmı muhkemdir (açık ve kesindir), bunlar Kitab’ın anası (temeli)dir. Diğer bir kısmı da müteşabihtir (anlamı birden fazla olabilir, yoruma açıktır). Kalplerinde eğrilik bulunanlar, fitne çıkarmak ve onun (müteşabih âyetlerin) yorumunu yapmak üzere müteşabih olanların peşine düşerler. Hâlbuki onun yorumunu ancak Allah bilir. İlimde derinleşmiş olanlar ise, "Ona inandık, hepsi Rabbimiz katındandır" derler. (Bunları) ancak akıl sahipleri düşünüp anlar. (Al-i İmran/7)

(Onlar şöyle yakarırlar:) "Ey Rabbimiz! Bizi doğru yola ilettikten sonra kalplerimizi eğriltme. Bize katından bir rahmet ver. Şüphesiz sen, karşılıksız verensin." (Al-i İmran/8)

"Ey Rabbimiz! Şüphesiz sen, geleceğinde asla şüphe olmayan bir günde insanları bir araya toplayacaksın. Şüphesiz Allah, sözünden dönmez." (Al-i İmran/9)

İnkâr edenler var ya, ne malları ne de çocukları onlara Allah katında bir fayda verir. İşte onlar, cehennemin yakıtıdır. (Al-i İmran/10)

Onların durumu, tıpkı Firavun ailesi ve onlardan öncekilerin durumu gibidir. Onlar âyetlerimizi yalanladılar. Allah da onları günahları sebebiyle yakalayıverdi. Allah, cezası şiddetli olandır. (Al-i İmran/11)

İnkâr edenlere de ki: "Yakında yenilgiye uğrayacak ve toplanıp cehenneme sürüleceksiniz. Orası ne kötü bir yataktır!" (Al-i İmran/12)

Şüphesiz, karşı karşıya gelen iki toplulukta sizin için bir âyet (ibret) vardır. Onlardan biri Allah yolunda savaşıyordu, diğeri ise kâfir idi. Bunlar (mü’minler), onları (kâfirleri) gözleriyle kendilerinin iki katı görüyorlardı. Allah, dilediğini yardımıyla destekler. Şüphesiz bunda, basiret sahipleri (görenler) için bir ibret vardır. (Al-i İmran/13)

Nefsanî arzulara, (özellikle) kadınlara, oğullara, yığın yığın biriktirilmiş altın ve gümüşe, salma atlara, hayvanlara ve ekinlere karşı düşkünlük insanlara süslü gösterildi. Bunlar, dünya hayatının geçimlikleridir. Oysa asıl varılacak güzel yer, Allah katındadır. (Al-i İmran/14)

De ki: "Size, bunlardan daha hayırlısını bildireyim mi? Allah’a karşı gelmekten sakınanlar için Rableri katında, içinden ırmaklar akan, ebedî kalacakları cennetler, tertemiz eşler ve Allah’ın rızası vardır." Allah, kullarını hakkıyla görendir. (Al-i İmran/15)

Onlar, "Ey Rabbimiz! Biz inandık, bizi bağışla, bize acı, bizi cehennem azabından koru" diyenlerdir. (Al-i İmran/16)

Onlar, sabredenler, doğru olanlar, (Allah’ın emirlerine) gönülden itaat edenler, infak edenler (hayır yolunda harcayanlar) ve seher vakitlerinde Allah’tan bağışlanma dileyenlerdir. (Al-i İmran/17)

Allah, ondan başka ilâh olmadığına bizzat kendisi şahitlik etti. Melekler ve adaletle hükmeden ilim sahipleri de (şahitlik ettiler ki) O’ndan başka ilâh yoktur. O, mutlak güç sahibidir, hüküm ve hikmet sahibidir. (Al-i İmran/18)

Şüphesiz Allah katında din, İslâm’dır. Kitap verilenler, ancak kendilerine ilim geldikten sonra, aralarındaki kıskançlık sebebiyle ayrılığa düştüler. Kim Allah’ın âyetlerini inkâr ederse, bilsin ki Allah, hesabı pek çabuk görendir. (Al-i İmran/19)

Eğer seninle tartışırlarsa de ki: "Ben, bana uyanlarla birlikte kendimi Allah’a teslim ettim." Kendilerine Kitap verilenlere ve okur yazar olmayanlara de ki: "Siz de mi teslim oldunuz?" Eğer teslim olurlarsa, doğru yolu bulmuş olurlar. Yüz çevirirlerse, sana düşen yalnızca tebliğ etmektir. Allah, kullarını hakkıyla görendir. (Al-i İmran/20)

Allah’ın âyetlerini inkâr edenler, haksız yere peygamberleri öldürenler ve adaleti emreden insanları öldürenler var ya, onları elem dolu bir azapla müjdele! (Al-i İmran/21)

İşte onlar, amelleri dünyada ve ahirette boşa gitmiş kimselerdir. Onların hiçbir yardımcıları da yoktur. (Al-i İmran/22)

Kendilerine Kitap’tan bir pay verilmiş olanları görmedin mi? Aralarında hükmetmesi için Allah’ın Kitab’ına çağrılıyorlar, sonra da onlardan bir grup yüz çevirerek dönüp gidiyor. (Al-i İmran/23)

Bu, onların, "Cehennem ateşi bize sadece sayılı birkaç gün dokunacaktır" demelerinden dolayıdır. Uydurmakta oldukları şeyler dinleri konusunda kendilerini yanıltmıştır. (Al-i İmran/24)

Peki, ya kendilerini, geleceğinde asla şüphe olmayan bir günde bir araya topladığımız ve haksızlığa uğratılmaksızın herkese kazandığının eksiksiz olarak verileceği zaman hâlleri nice olacak? (Al-i İmran/25)

De ki: "Ey mülkün (her şeyin) sahibi olan Allah’ım! Mülkü dilediğine verirsin, dilediğinden de çekip alırsın. Dilediğini yüceltirsin, dilediğini alçaltırsın. Hayır, senin elindedir. Şüphesiz sen, her şeye hakkıyla gücü yetensin." (Al-i İmran/26)

"Geceyi gündüze katarsın, gündüzü de geceye katarsın. Ölüden diriyi çıkarırsın, diriden de ölüyü çıkarırsın. Dilediğine hesapsız rızık verirsin." (Al-i İmran/27)

Mü’minler, mü’minleri bırakıp kâfirleri dost edinmesinler. Kim bunu yaparsa, artık Allah’la bir bağı kalmamıştır. Ancak onlardan (gelecek tehlikeden) korunmanız başkadır. Allah, sizi kendisine karşı dikkatli olmaya çağırıyor. Dönüş yalnız Allah’adır. (Al-i İmran/28)

De ki: "Göğüslerinizdekini gizleseniz de, açığa vursanız da Allah onu bilir. Göklerdeki her şeyi, yerdeki her şeyi de bilir. Allah’ın her şeye hakkıyla gücü yeter." (Al-i İmran/25)

O gün, herkes yaptığı her iyiliği ve her kötülüğü hazır bulacak. Yaptığı kötülükle arasında uzak bir mesafe olsun isteyecek. Allah, sizi kendisine karşı dikkatli olmaya çağırıyor. Allah, kullarına çok şefkatlidir. (Al-i İmran/30)

(Ey Muhammed!) De ki: "Eğer Allah’ı seviyorsanız bana uyun ki, Allah da sizi sevsin ve günahlarınızı bağışlasın. Allah, çok bağışlayandır, çok merhamet edendir." (Al-i İmran/31)

De ki: "Allah’a ve Peygamber’e itaat edin." Eğer yüz çevirirlerse, şüphesiz Allah kâfirleri sevmez. (Al-i İmran/32)

Şüphesiz Allah, Âdem’i, Nûh’u, İbrahim ailesini ve İmrân ailesini âlemler üzerine seçip tercih etti. (Al-i İmran/33)

Onlar, birbirinden gelme tek bir zürriyettir. Allah, hakkıyla işitendir, hakkıyla bilendir. (Al-i İmran/34)

Hani İmrân’ın karısı, "Ey Rabbim! Karnımdakini sadece sana hizmet etmek üzere adadım. Benden kabul buyur. Şüphesiz sen hakkıyla işitensin, hakkıyla bilensin" demişti. (Al-i İmran/35)

Onu doğurunca, "Ey Rabbim! Onu kız doğurdum" dedi. Hâlbuki Allah, onun ne doğurduğunu daha iyi biliyordu. Erkek, kız gibi değildir. "Ona Meryem adını verdim. Onu ve soyunu kovulmuş şeytandan sana sığındırıyorum." (Al-i İmran/36)

Bunun üzerine Rabbi onu (Meryem’i) güzel bir şekilde kabul etti ve onu güzel bir şekilde yetiştirdi. Onu Zekeriya’nın himayesine verdi. Zekeriya, Meryem’in yanına, mâbede her girişinde orada bir yiyecek bulur ve "Ey Meryem! Bu sana nereden geldi?" derdi. O da, "Bu, Allah katındandır. Şüphesiz Allah, dilediği kimseye hesapsız rızık verir" derdi. (Al-i İmran/37)

Orada Zekeriya, Rabbine dua etti: "Ey Rabbim! Bana katından temiz bir nesil bahşet. Şüphesiz sen duayı hakkıyla işitensin" dedi. (Al-i İmran/38)

O mabette namaz kılarken melekler ona, "Şüphesiz Allah, sana, kendisinden bir kelimeyi (İsa’yı) tasdik edici, efendi, nefsine hâkim ve salihlerden bir peygamber olacak olan Yahya’yı müjdeler" diye seslendiler. (Al-i İmran/39)

Zekeriya, "Ey Rabbim! Bana yaşlılık ulaşmışken ve karım da kısır iken benim nasıl bir oğlum olur?" dedi. Allah, "Öyle de olsa, Allah dilediğini yapar" dedi. (Al-i İmran/40)

Zekeriya, "Ey Rabbim! Bana (çocuğa sahip olacağıma dair) bir alâmet ver" dedi. Allah da, "Senin için alâmet, üç gün insanlarla işaretleşmek dışında konuşmamandır. Ayrıca Rabbini çok an ve sabah akşam tesbih et" dedi. (Al-i İmran/41)

Hani melekler, "Ey Meryem! Şüphesiz Allah, seni seçti, seni tertemiz yaptı ve seni dünya kadınlarına üstün kıldı" demişlerdi. (Al-i İmran/42)

"Ey Meryem! Rabbine gönülden boyun eğ, secde et ve rükû edenlerle birlikte rükû et." (Al-i İmran/43)

(Ey Muhammed!) İşte bunlar, sana vahyettiğimiz gayb haberlerindendir. Yoksa Meryem’i kimin himayesine alacaklar diye kur’a çekerlerken sen onların yanında değildin. (Hz. Zekeriya ile tartışırlarken de) sen onların yanında değildin. (Al-i İmran/44)

Hani melekler, "Ey Meryem! Allah, seni, kendisinden (gelen) bir kelimeyle müjdeliyor. Adı Meryem oğlu İsa’dır. Dünyada ve ahirette itibarlı ve Allah’a yakın kılınanlardandır" demişlerdi. (Al-i İmran/45)

"Beşikte iken de, yetişkin iken de insanlarla konuşacak ve salihlerden olacaktır." (Al-i İmran/46)

Meryem, "Ey Rabbim! Bana bir beşer dokunmamışken benim nasıl çocuğum olur?" dedi. Allah, "Öyle de olsa, Allah dilediğini yaratır. Bir işe hükmettiği zaman ona sadece ‘Ol’ der, o da hemen oluverir" dedi. (Al-i İmran/47)

(Allah, şöyle devam etti:) "Ona Kitab’ı (yazmayı), hikmeti, Tevrat’ı ve İncil’i öğretecek." (Al-i İmran/48)

"Onu, İsrailoğulları’na bir elçi kılacak. (İsa onlara şöyle diyecek:) ‘Şüphesiz ben size Rabbinizden bir âyet (mucize) getirdim. Size çamurdan kuş şekline benzer bir şey yapar, içine üflerim, o da Allah’ın izniyle hemen kuş oluverir. Yine Allah’ın izniyle doğuştan körü ve alacalıyı iyileştirir, ölüleri diriltirim. Evlerinizde yeyip yediklerinizi ve biriktirdiklerinizi size haber veririm. Bunda, eğer iman edenler iseniz, sizin için elbette bir ibret vardır.’" (Al-i İmran/49)

"Benden önceki Tevrat’ı doğrulayıcı olarak ve size haram kılınan bazı şeyleri de helâl kılmak için (geldim). Size Rabbinizden bir âyet (mucize) getirdim. O hâlde Allah’a karşı gelmekten sakının ve bana itaat edin." (Al-i İmran/50)

"Şüphesiz Allah, benim de Rabbim, sizin de Rabbinizdir. Öyleyse O’na kulluk edin. İşte bu doğru yoldur." (Al-i İmran/51)

İsa, onların inkârlarını sezince, "Allah yolunda bana yardımcı olacaklar kimlerdir?" dedi. Havârîler, "Biziz, Allah’ın yardımcıları! Allah’a inandık. Şahit ol ki, bizler Müslümanlarız" dediler. (Al-i İmran/52)

"Ey Rabbimiz! İndirdiğin (Kitab’a) inandık ve Peygamber’e uyduk. Artık bizi (birliğini ve peygamberlerini tanıyan) şahitlerle beraber yaz." (Al-i İmran/53)

Onlar (İsa’yı inkâr edenler) tuzak kurdular. Allah da tuzak kurdu. Allah, tuzak kuranların en hayırlısıdır. (Al-i İmran/54)

Hani Allah, şöyle demişti: "Ey İsa! Şüphesiz ki seni vefat ettireceğim, seni katıma yükselteceğim, seni inkâr edenlerden temizleyeceğim ve sana uyanları kıyamet gününe kadar inkâr edenlerin üstünde tutacağım. Sonra dönüşünüz yalnızca banadır. Ayrılığa düşmüş olduğunuz şeyler hakkında aranızda ben hükmedeceğim." (Al-i İmran/55)

"İnkâr edenlere gelince, onları dünyada ve ahirette şiddetli bir azaba çarptıracağım. Onların hiçbir yardımcıları da olmayacaktır." (Al-i İmran/56)

"İman edip salih ameller işleyenlere gelince, Allah onların mükâfatlarını tastamam verecektir. Allah, zalimleri sevmez." (Al-i İmran/57)

(Ey Muhammed!) İşte bunları, âyetlerden ve hikmet dolu Zikir’den (Kur’an’dan) sana okuyoruz. (Al-i İmran/58)

Şüphesiz Allah katında İsa’nın durumu, Âdem’in durumu gibidir. Onu topraktan yarattı. Sonra ona "Ol" dedi. O da hemen oluverdi. (Al-i İmran/59)

Hak, Rabbindendir. Öyle ise şüphe edenlerden olma. (Al-i İmran/60)

Sana ilim geldikten sonra, artık kim bu konuda seninle tartışmaya kalkışırsa, de ki: "Gelin, oğullarımızı ve oğullarınızı, kadınlarımızı ve kadınlarınızı, kendimizi ve kendinizi çağıralım. Sonra da lânetleşelim ve Allah’ın lânetinin yalancılar üzerine olmasını dileyelim." (Al-i İmran/61)

Şüphesiz bu (İsa hakkında anlatılanlar) doğru haberdir. Allah’tan başka hiçbir ilâh yoktur. Şüphesiz Allah, mutlak güç sahibidir, hüküm ve hikmet sahibidir. (Al-i İmran/62)

Eğer yüz çevirirlerse, şüphesiz Allah bozguncuları hakkıyla bilendir. (Al-i İmran/63)

De ki: "Ey Kitap Ehli! Sizinle bizim aramızda ortak olan bir söze gelin: Yalnızca Allah’a ibadet edelim. O’na hiçbir şeyi ortak koşmayalım. Allah’ı bırakıp da kimimiz kimimizi ilâh edinmesin." Eğer yüz çevirirlerse, deyin ki: "Şahit olun, bizler Müslümanlarız." (Al-i İmran/64)

Ey Kitap Ehli! İbrahim hakkında niçin tartışıyorsunuz? Hâlbuki Tevrat da İncil de ondan sonra indirildi. Siz hiç akıl etmiyor musunuz? (Al-i İmran/65)

İşte sizler böylesiniz. Hakkında bilgi sahibi olduğunuz (bir konuda) tartıştınız. Peki, hakkında hiçbir bilginiz olmayan (İbrahim’in dini) konusunda niçin tartışıyorsunuz? Oysa Allah bilir, siz bilmezsiniz. (Al-i İmran/66)

İbrahim, ne Yahudi ne de Hristiyan idi. Fakat o, hanîf (Allah’ı bir tanıyan, O’na yönelen) bir Müslümandı. Müşriklerden de değildi. (Al-i İmran/67)

Şüphesiz insanlar içinde İbrahim’e en yakın olanlar, ona uyanlar ve işte bu Peygamber (Muhammed) ile ona iman edenlerdir. Allah, mü’minlerin dostudur. (Al-i İmran/68)

Kitap Ehlinden bir grup, sizi şaşırtıp saptırmayı arzu etti. Hâlbuki onlar, sadece kendilerini saptırırlar da farkına varamazlar. (Al-i İmran/69)

Ey Kitap Ehli! (Gerçeğe) şahit olduğunuz hâlde, niçin Allah’ın âyetlerini inkâr ediyorsunuz? (Al-i İmran/70)

Ey Kitap Ehli! Niçin hakkı batıla karıştırıyor ve bile bile hakkı gizliyorsunuz? (Al-i İmran/71)

Kitap Ehlinden bir grup, (birbirlerine) dedi ki: "İman edenlere (Müslümanlara) indirilene günün başlangıcında inanın, günün sonunda ise inkâr edin. Belki (böylece) dönerler." (Al-i İmran/72)

(Birbirlerine şöyle dediler): "Dininize uyanlardan başkasına inanmayın." De ki: "Şüphesiz doğru yol, Allah’ın yoludur." (Yine kendi aralarında), "Size verilmiş olanın benzeri, bir başkasına veriliyor diye veya Rabbinizin huzurunda sizinle delil getirerek tartışacaklar diye mi (inanmıyorsunuz)?" dediler. De ki: "Lütuf (ihsan ve ikram) Allah’ın elindedir. Onu dilediğine verir. Allah, lütfu geniş olandır, hakkıyla bilendir." (Al-i İmran/73)

O, rahmetini dilediği kimseye tahsis eder. Allah, büyük lütuf sahibidir. (Al-i İmran/74)

Kitap Ehlinden öyleleri vardır ki, kendisine yüklerle altın emanet etsen, onu sana geri verir. Öyleleri de vardır ki, ona bir dinar emanet etsen, tepesinde dikilip durmadıkça onu sana geri vermez. Bu, onların, "Ümmîlere (okuma yazması olmayan Araplara) karşı bize bir sorumluluk yoktur" demelerinden dolayıdır. Onlar, bile bile Allah’a karşı yalan söylerler. (Al-i İmran/75)

Hayır! Kim sözünü yerine getirir ve Allah’a karşı gelmekten sakınırsa, şüphesiz Allah da sakınanları sever. (Al-i İmran/76)

Allah’a verdikleri sözü ve yeminlerini az bir bedelle satanlar var ya, işte onların ahirette bir nasibi yoktur. Kıyamet günü Allah, onlarla konuşmayacak, onlara bakmayacak ve onları temize çıkarmayacaktır. Onlar için elem dolu bir azap vardır. (Al-i İmran/77)

Kitap Ehlinden bir grup da, Kitap’tan olmadığı hâlde, Kitap’tan sanasınız diye dillerini Kitap’la eğip bükerler (okurken kelimelerin aslını çarpıtırlar). Hâlbuki o (eğip büktükleri) Kitap’tan değildir. "Bu, Allah katındandır" derler. Hâlbuki o, Allah katından değildir. Bile bile Allah’a karşı yalan söylerler. (Al-i İmran/78)

Bir beşerin, Allah’ın kendisine Kitab’ı, hükmü (hikmeti) ve peygamberliği vermesinden sonra, insanlara, "Allah’ı bırakıp da bana kul olun" demesi mümkün değildir. O ancak, "Öğrenip durduğunuz Kitab’ı ve onu okuyup incelemeniz sebebiyle Rabbe kul olun" der. (Al-i İmran/79)

O, size melekleri ve peygamberleri Rabler edinmenizi de emretmez. Siz Müslüman olduktan sonra, size inkârı mı emredecek? (Al-i İmran/80)

Hani Allah, peygamberlerden, "Size Kitap ve hikmet verdim, sonra yanınızda bulunanı (Kitab’ı) doğrulayıcı bir peygamber geldiğinde, ona mutlaka inanacaksınız ve ona yardım edeceksiniz" diye söz almıştı. "İkrar ettiniz ve bu ağır yükümlülüğümü üstlendiniz mi?" demişti. Onlar da, "İkrar ettik" demişlerdi. (Allah da), "Öyleyse şahit olun, ben de sizinle beraber şahit olanlardanım" demişti. (Al-i İmran/81)

Artık kim bundan sonra yüz çevirirse, işte onlar fasıkların (yoldan çıkanların) ta kendileridir. (Al-i İmran/82)

Onlar, Allah’ın dininden başka bir din mi arıyorlar? Hâlbuki göklerde ve yerde kim varsa, ister istemez O’na teslim olmuştur ve O’na döndürüleceklerdir. (Al-i İmran/83)

De ki: "Biz, Allah’a, bize indirilene, İbrahim, İsmail, İshak, Yakub ve Yakub’un torunlarına indirilene, Mûsâ’ya, İsa’ya ve diğer peygamberlere Rableri tarafından verilene iman ettik. Onlardan hiçbirini diğerinden ayırt etmeyiz. Biz, O’na teslim olanlarız." (Al-i İmran/84)

Kim İslâm’dan başka bir din ararsa, bilsin ki ondan (böyle bir din) asla kabul edilmeyecek ve o, ahirette hüsrana uğrayanlardan olacaktır. (Al-i İmran/85)

İmanlarından, Peygamber’in hak olduğuna dair şahitliklerinden ve kendilerine apaçık deliller gelmesinden sonra inkâr eden bir topluluğu Allah nasıl doğru yola iletir? Allah, zalimler topluluğunu doğru yola iletmez. (Al-i İmran/86)

İşte onların cezası, Allah’ın, meleklerin ve bütün insanların lânetinin üzerlerine olmasıdır. (Al-i İmran/87)

Onlar, bu lânetin içinde ebedî kalacaklardır. Onların azapları hafifletilmez ve onlara mühlet de verilmez. (Al-i İmran/88)

Ancak bundan sonra tövbe edip kendilerini düzeltenler başka. Şüphesiz Allah, çok bağışlayandır, çok merhamet edendir. (Al-i İmran/89)

İman ettikten sonra inkâr eden, sonra da inkârda ileri gidenlerin tövbesi asla kabul edilmeyecektir. İşte onlar, sapıkların ta kendileridir. (Al-i İmran/90)

Şüphesiz inkâr edip kâfir olarak ölenler var ya, dünya dolusu altın fidye vermiş olsa bile, hiçbirinden asla kabul edilmeyecektir. Onlar için elem dolu bir azap vardır ve onların hiçbir yardımcıları da yoktur. (Al-i İmran/91)

Sevdiğiniz şeylerden infak etmedikçe (Allah yolunda harcamadıkça) asla iyiliğe (birr’e) ulaşamazsınız. Her ne harcarsanız, şüphesiz Allah onu bilir. (Al-i İmran/92)

Tevrat indirilmeden önce, İsrail’in (Yakub’un) kendisine haram kıldıkları hariç, yiyeceklerin hepsi İsrailoğulları’na helâl idi. De ki: "Eğer doğru söyleyenler iseniz, Tevrat’ı getirip okuyun." (Al-i İmran/93)

Kim bundan sonra Allah’a karşı yalan uydurursa, işte onlar zalimlerin ta kendileridir. (Al-i İmran/94)

De ki: "Allah doğru söyledi. Öyleyse, hanîf (Allah’ı bir tanıyan) olan İbrahim’in dinine uyun. O, müşriklerden değildi." (Al-i İmran/95)

Şüphesiz, insanlar için kurulan ilk ev, âlemlere bir hidayet ve bereket kaynağı olan Mekke’deki Kâbe’dir. (Al-i İmran/96)

Onda apaçık âyetler (deliller), İbrahim’in makamı vardır. Kim oraya girerse, güven içinde olur. Oraya gitmeye gücü yeten herkesin Kâbe’yi ziyaret etmesi, Allah’ın insanlar üzerindeki bir hakkıdır. Kim inkâr ederse, bilsin ki Allah, âlemlere muhtaç değildir. (Al-i İmran/97)

De ki: "Ey Kitap Ehli! Niçin Allah’ın âyetlerini inkâr ediyorsunuz? Oysa Allah, yaptıklarınızı hakkıyla görmektedir." (Al-i İmran/98)

De ki: "Ey Kitap Ehli! Göz göre göre niçin iman edenleri Allah’ın yolundan alıkoyuyor ve onu eğri göstermeye çalışıyorsunuz? Allah, yaptıklarınızdan habersiz değildir." (Al-i İmran/99)

Ey iman edenler! Eğer kendilerine Kitap verilenlerden herhangi bir gruba uyarsanız, imanınızdan sonra sizi kâfirliğe döndürürler. (Al-i İmran/100)

Allah’ın âyetleri size okunup dururken ve O’nun Resûlü de aranızda iken, siz nasıl inkâr edersiniz? Kim Allah’a sımsıkı sarılırsa, şüphesiz o, doğru yola iletilmiştir. (Al-i İmran/101)

Ey iman edenler! Allah’a karşı gelmekten nasıl sakınmak gerekiyorsa, öylece sakının ve siz ancak Müslümanlar olarak can verin. (Al-i İmran/102)

Hep birlikte Allah’ın ipine (Kur’an’a) sımsıkı sarılın. Parçalanıp bölünmeyin. Allah’ın, üzerinizdeki nimetini hatırlayın. Hani siz birbirinize düşman idiniz de O, kalplerinizi birleştirmişti. İşte O’nun (bu) nimeti sayesinde kardeşler olmuştunuz. Yine siz, bir ateş çukurunun tam kenarında idiniz de O, sizi oradan kurtarmıştı. İşte Allah, size âyetlerini böyle açıklar ki doğru yola eresiniz. (Al-i İmran/103)

İçinizden, hayra çağıran, iyiliği emreden ve kötülükten alıkoyan bir ümmet (topluluk) bulunsun. İşte onlar kurtuluşa erenlerdir. (Al-i İmran/104)

Kendilerine apaçık deliller geldikten sonra parçalanıp ayrılığa düşenler gibi olmayın. İşte onlar için büyük bir azap vardır. (Al-i İmran/105)

O gün bazı yüzler ağarır, bazı yüzler kararır. Yüzleri kararanlara, "İmanınızdan sonra inkâr mı ettiniz? Öyleyse inkâr etmeniz sebebiyle azabı tadın" denilir. (Al-i İmran/106)

Yüzleri ağaranlara gelince, onlar Allah’ın rahmetindedirler. Onlar orada ebedî kalacaklardır. (Al-i İmran/107)

İşte bunlar, Allah’ın âyetleridir. Onları sana hak olarak okuyoruz. Allah, âlemlere zulmetmek istemez. (Al-i İmran/108)

Göklerdeki her şey, yerdeki her şey Allah’ındır. Bütün işler ancak Allah’a döndürülür. (Al-i İmran/109)

Siz, insanlar için ortaya çıkarılmış en hayırlı ümmetsiniz. İyiliği emrediyor, kötülükten alıkoyuyor ve Allah’a inanıyorsunuz. Kitap Ehli de inansaydı, elbette kendileri için hayırlı olurdu. Onlardan iman edenler de var. Ama çoğu fâsıktır (yoldan çıkmıştır). (Al-i İmran/110)

Onlar, size eziyetten başka bir zarar veremezler. Eğer sizinle savaşırlarsa, size arkalarını dönüp kaçarlar. Sonra kendilerine yardım da edilmez. (Al-i İmran/111)

Nerede bulunurlarsa bulunsunlar, Allah’ın ve insanların güvencesine sığınmadıkça onlara zillet damgası vurulmuştur. Onlar, Allah’ın gazabına uğradılar ve onlara miskinlik (yoksulluk ve aşağılık) damgası vuruldu. Bu, onların Allah’ın âyetlerini inkâr etmeleri ve haksız yere peygamberleri öldürmeleri sebebiyledir. Bu da onların isyan etmelerinden ve haddi aşmalarından dolayıdır. (Al-i İmran/112)

Onların hepsi bir değildir. Kitap Ehli içinde, gece vakti kaim (Allah’a itaate devam eden) olarak Allah’ın âyetlerini okuyup duran, secde eden bir topluluk da vardır. (Al-i İmran/113)

Onlar, Allah’a ve ahiret gününe inanır, iyiliği emreder, kötülükten alıkoyar ve hayır işlerinde yarışırlar. İşte onlar, salihlerdendir. (Al-i İmran/114)

Onlar ne iyilik yaparlarsa yapsınlar, karşılıksız bırakılmayacaklardır. Allah, kendisine karşı gelmekten sakınanları hakkıyla bilendir. (Al-i İmran/115)

Şüphesiz inkâr edenlerin ne malları ne de çocukları, onlara Allah katında hiçbir fayda sağlamaz. İşte onlar, cehennemliklerdir. Onlar orada ebedî kalacaklardır. (Al-i İmran/116)

Onların bu dünya hayatında harcadıkları malların durumu, kendilerine zulmeden bir topluluğun ekinini helak eden, dondurucu ve soğuk bir rüzgârın durumu gibidir. Allah, onlara zulmetmedi. Fakat onlar kendilerine zulmediyorlar. (Al-i İmran/117)

Ey iman edenler! Kendi dışınızdakilerden sırdaş edinmeyin. Çünkü onlar size fenalık yapmaktan asla geri kalmazlar. Size sıkıntı verecek şeyleri isteyip dururlar. Gerçekten, kin ve nefretleri ağızlarından (sözlerinden) taşmaktadır. Kalplerinde gizledikleri ise daha büyüktür. Eğer düşünüyorsanız, size âyetleri açıkça bildirmişizdir. (Al-i İmran/118)

İşte siz öyle kimselersiniz ki, onları seversiniz; hâlbuki onlar sizi sevmezler. Siz Kitab’ın (Kitapların) hepsine inanırsınız. Onlar ise sizinle karşılaştıklarında "İnandık" derler; kendi başlarına kaldıklarında ise, size olan kinlerinden dolayı parmaklarının uçlarını ısırırlar. De ki: "Kin ve öfkenizle geberin!" Şüphesiz Allah, kalplerin özünü (içindekileri) hakkıyla bilendir. (Al-i İmran/119)

Size bir iyilik dokunsa, bu onları üzer; size bir kötülük dokunsa, buna sevinirler. Eğer siz sabreder ve Allah’a karşı gelmekten sakınırsanız, onların hilesi size hiçbir zarar veremez. Şüphesiz Allah, onların yaptıklarını çepeçevre kuşatmıştır. (Al-i İmran/120)

Hani sen, mü’minleri savaş mevzilerine yerleştirmek için erkenden evinden ayrılmıştın. Allah, hakkıyla işitendir, hakkıyla bilendir. (Al-i İmran/121)

Hani sizden iki bölük (Benî Hârise ve Benî Seleme), Allah onların yardımcısı iken, bozulmaya yüz tutmuştu. Hâlbuki mü’minler, yalnızca Allah’a tevekkül etmelidirler. (Al-i İmran/122)

Andolsun, siz zayıf ve düşkün iken Allah, size Bedir’de yardım etmişti. O hâlde Allah’a karşı gelmekten sakının ki şükretmiş olasınız. (Al-i İmran/123)

O zaman sen, mü’minlere, "Rabbinizin, indirilmiş üç bin melekle size yardım etmesi size yetmez mi?" diyordun. (Al-i İmran/124)

Evet, eğer sabreder ve Allah’a karşı gelmekten sakınırsanız, onlar hemen size saldırırlarsa, Rabbiniz size nişanlı beş bin melekle yardım eder. (Al-i İmran/125)

Allah, bunu size sırf bir müjde olsun ve kalpleriniz bununla yatışsın diye yaptı. Yoksa yardım, yalnız mutlak güç ve hikmet sahibi Allah katındandır. (Al-i İmran/126)

(Allah, bu yardımı) inkâr edenlerden bir kısmını helak etmek yahut onları perişan etmek için yaptı. Böylece umutları kırılmış olarak geri döndüler. (Al-i İmran/127)

(Ey Muhammed!) İşten hiçbir şey sana ait değildir. (Allah), ya onların tövbesini kabul eder, ya da onlara azap eder. Çünkü onlar zalimlerdir. (Al-i İmran/128)

Göklerdeki her şey, yerdeki her şey Allah’ındır. Dilediğini bağışlar, dilediğine azap eder. Allah, çok bağışlayandır, çok merhamet edendir. (Al-i İmran/129)

Ey iman edenler! Kat kat artırılmış olarak faiz yemeyin. Allah’a karşı gelmekten sakının ki kurtuluşa eresiniz. (Al-i İmran/130)

Kâfirler için hazırlanmış ateşten sakının. (Al-i İmran/131)

Allah’a ve Peygamber’e itaat edin ki merhamet olunasınız. (Al-i İmran/132)

Rabbinizden bir bağışlanmaya ve genişliği göklerle yer kadar olan cennete koşun. O, Allah’a karşı gelmekten sakınanlar için hazırlanmıştır. (Al-i İmran/133)

Onlar bollukta ve darlıkta Allah yolunda harcayanlar, öfkelerini yenenler, insanları affedenlerdir. Allah, iyilik edenleri sever. (Al-i İmran/134)

Onlar, bir kötülük yaptıklarında, ya da kendilerine zulmettiklerinde Allah’ı hatırlayıp hemen günahlarının bağışlanmasını dilerler. Zaten günahları Allah’tan başka kim bağışlayabilir ki! Bir de onlar, işledikleri (kötülükte) bile bile ısrar etmezler. (Al-i İmran/135)

İşte onların mükâfatı, Rableri katından bağışlanma ve içinden ırmaklar akan, ebedî kalacakları cennetlerdir. Çalışanların mükâfatı ne güzeldir! (Al-i İmran/136)

Sizden önce nice olaylar gelip geçmiştir. Yeryüzünde dolaşın da, yalanlayıcıların sonunun nasıl olduğunu bir görün. (Al-i İmran/137)

Bu (Kur’an), insanlar için bir açıklama, Allah’a karşı gelmekten sakınanlar için bir hidayet ve bir öğüttür. (Al-i İmran/138)

Gevşemeyin, hüzünlenmeyin. Eğer (gerçekten) iman etmişseniz, en üstün sizsiniz. (Al-i İmran/139)

Eğer size bir yara dokunmuşsa, o topluluğa da benzeri bir yara dokunmuştur. O günleri (zafer ve yenilgi günlerini) insanlar arasında dolaştırırız. (Bu da) Allah’ın, iman edenleri ortaya çıkarması ve sizden şahitler edinmesi içindir. Allah, zalimleri sevmez. (Al-i İmran/140)

Bir de Allah, iman edenleri günahlardan temize çıkarmak, kâfirleri ise helak etmek için böyle yapar. (Al-i İmran/141)

Yoksa siz, Allah içinizden cihad edenleri (sınayıp) bilmeden ve sabredenleri (ortaya çıkarmadan) cennete gireceğinizi mi sandınız? (Al-i İmran/142)

Andolsun, siz ölümle karşılaşmadan önce onu arzuluyordunuz. İşte şimdi onu gördünüz, ama bakıp duruyorsunuz! (Al-i İmran/143)

Muhammed, yalnızca bir peygamberdir. Ondan önce de nice peygamberler gelip geçmiştir. Şimdi o ölür veya öldürülürse, gerisin geri mi döneceksiniz? Kim gerisin geri dönerse, kesinlikle Allah’a bir zarar veremez. Allah ise şükredenleri ödüllendirecektir. (Al-i İmran/144)

Allah’ın izni olmadıkça hiçbir kimse ölmez. (Ölüm) belirli bir süreye göre yazılmıştır. Kim dünya menfaatini isterse, kendisine ondan veririz. Kim de ahiret mükâfatını isterse, kendisine ondan veririz. Biz şükredenleri ödüllendireceğiz. (Al-i İmran/145)

Nice peygamberler var ki, onlarla beraber birçok Allah dostu (bilgin, er) savaştı. Onlar, Allah yolunda başlarına gelenler sebebiyle gevşeklik göstermediler, yılmadılar ve boyun eğmediler. Allah, sabredenleri sever. (Al-i İmran/146)

Onların sözü ancak, "Ey Rabbimiz! Günahlarımızı ve işlerimizdeki taşkınlıklarımızı bağışla, ayaklarımızı sağlam bastır ve kâfirler topluluğuna karşı bize yardım et" demekten ibaretti. (Al-i İmran/147)

Allah da onlara hem dünya mükâfatını, hem de ahiret mükâfatının en güzelini verdi. Allah, iyilik edenleri sever. (Al-i İmran/148)

Ey iman edenler! Eğer inkâr edenlere uyarsanız, sizi topuklarınızın üzerine gerisin geri döndürürler de hüsrana uğrayanlar olursunuz. (Al-i İmran/149)

Hayır, sizin Mevlâ’nız (yardımcınız) Allah’tır. O, yardımcıların en hayırlısıdır. (Al-i İmran/150)

Hakkında hiçbir delil indirmediği şeyleri Allah’a ortak koştuklarından dolayı, inkâr edenlerin kalplerine korku salacağız. Varacakları yer cehennemdir. Zalimlerin kalacakları yer ne kötüdür! (Al-i İmran/151)

Andolsun ki, Allah size verdiği sözü yerine getirdi. O’nun izniyle onları (müşrikleri) kırıp geçiriyordunuz. Nihayet, sevdiğiniz şeyi (zaferi) size gösterdikten sonra zayıfladınız. (Peygamber’in verdiği) emir hakkında çekişip isyan ettiniz. Sizden, dünyayı isteyen de vardı, ahireti isteyen de. Sonra Allah, denemek için sizi onlardan (geri kalanlardan) geri çevirdi. Ama sizi bağışladı. Allah, mü’minlere karşı çok lütufkârdır. (Al-i İmran/152)

Hani siz, Peygamber aranızdan sizi çağırıp dururken, kimseye bakmadan kaçıyordunuz. Bundan dolayı Allah, size keder üstüne keder verdi ki, elinizden kaçana ve başınıza gelene üzülmeyesiniz. Allah, yaptıklarınızdan hakkıyla haberdardır. (Al-i İmran/153)

Sonra o kederin ardından üzerinize bir güven, bir uyku indirdi. O, sizden bir grubu sarıp kuşatıyordu. Bir grup da kendi canlarının derdine düşmüş, Allah hakkında cahiliye devrindekine benzer haksız düşüncelere kapılıyorlardı. "Bu işte bizim için bir şey var mı?" diyorlardı. De ki: "Şüphesiz işin hepsi Allah’a aittir." Onlar, sana açıklayamadıklarını içlerinde gizliyorlar ve şöyle diyorlardı: "Eğer bu işte bizim payımız olsaydı, burada öldürülmezdik." De ki: "Evlerinizde de olsaydınız, haklarında öldürülmesi yazılmış olanlar mutlaka yatacakları yerlere çıkıp gideceklerdi." (Bu da) Allah’ın, göğüslerinizdekini denemesi ve kalplerinizdekini temizlemesi içindir. Allah, göğüslerin özünü (içinde olanı) hakkıyla bilendir. (Al-i İmran/154)

İki topluluğun karşılaştığı gün, içinizden yüz çevirip gidenler var ya, onları şeytan, yaptıkları bazı hatalar sebebiyle (yoldan) kaydırmak istemişti. Ama andolsun ki, Allah onları affetti. Şüphesiz Allah, çok bağışlayandır, halîmdir (hemen cezalandırmaz, mühlet verir). (Al-i İmran/155)

Ey iman edenler! Kardeşleri yeryüzünde yolculuğa çıktığı veya savaşta bulunduğu zaman, onlar hakkında, "Eğer yanımızda kalsalardı, ölmezlerdi ve öldürülmezlerdi" diyen inkâr edenler gibi olmayın. Allah, bunu (bu düşünceyi) onların kalplerinde bir hasret (ve pişmanlık) kılar. Allah, diriltir ve öldürür. Allah, yaptıklarınızı hakkıyla görendir. (Al-i İmran/156)

Andolsun, eğer Allah yolunda öldürülür veya ölürseniz, Allah’ın bağışlaması ve rahmeti, onların topladıkları (dünya malı) şeylerden elbette daha hayırlıdır. (Al-i İmran/157)

Andolsun, ölseniz de öldürülseniz de, mutlaka Allah’ın huzurunda toplanacaksınız. (Al-i İmran/158)

(Ey Muhammed!) Allah’ın rahmeti sayesinde sen onlara karşı yumuşak davrandın. Eğer kaba, katı yürekli olsaydın, hiç şüphesiz etrafından dağılıp giderlerdi. Onları affet, onlar için Allah’tan bağışlama dile, iş konusunda onlarla müşavere et. Bir kere de karar verdin mi, artık Allah’a tevekkül et (güvenip dayan). Şüphesiz Allah, tevekkül edenleri sever. (Al-i İmran/159)

Allah size yardım ederse, artık size hiç kimse galip gelemez. Eğer sizi yardımsız bırakırsa, ondan sonra size kim yardım edebilir? O hâlde mü’minler, yalnızca Allah’a tevekkül etsinler. (Al-i İmran/160)

Hiçbir peygamberin, emanete hıyanet etmesi düşünülemez. Kim hıyanet ederse, kıyamet günü hıyanet ettiği şeyle gelir. Sonra da herkese kazandığı eksiksiz olarak verilir ve onlara zulmedilmez. (Al-i İmran/161)

Allah’ın rızasına uyan kimse, Allah’ın gazabına uğrayan ve varacağı yer cehennem olan kimse gibi midir? O, ne kötü bir varış yeridir! (Al-i İmran/162)

Onlar, Allah katında derece derecedirler. Allah, onların yaptıklarını hakkıyla görendir. (Al-i İmran/163)

Andolsun, Allah, mü’minlere, kendi içlerinden; onlara âyetlerini okuyan, onları arındıran, onlara Kitab’ı ve hikmeti öğreten bir peygamber göndermekle büyük bir lütufta bulunmuştur. Hâlbuki daha önce onlar, apaçık bir sapıklık içinde idiler. (Al-i İmran/164)

İki misli musibete uğradığınız hâlde, "Bu nereden başımıza geldi?" mi diyorsunuz? De ki: "O, kendi tarafınızdandır (sizin kusurunuzdandır)." Şüphesiz Allah, her şeye hakkıyla gücü yetendir. (Al-i İmran/165)

İki ordunun karşılaştığı gün size isabet eden, ancak Allah’ın izniyle olmuştur. Bu da mü’minleri ortaya çıkarması için, (Al-i İmran/166)

Münafıklık edenleri de açığa çıkarması içindir. Onlara, "Gelin, Allah yolunda savaşın veya (düşmanın size saldırısını) savunun" denildi. Onlar da, "Eğer savaşmayı bilseydik, elbette size uyerdik" dediler. O gün onlar, imandan çok küfre yakındılar. Ağızlarıyla, kalplerinde olmayanı söylüyorlardı. Hâlbuki Allah, onların içlerinde gizlediklerini daha iyi bilmektedir. (Al-i İmran/167)

Oturup da kardeşleri hakkında, "Eğer bize uysalardı öldürülmezlerdi" diyenlere, de ki: "Eğer doğru söyleyenler iseniz, ölümü kendinizden savın." (Al-i İmran/168)

Allah yolunda öldürülenleri sakın ölüler sanmayın. Bilakis onlar diridirler ve Rableri katında rızıklanmaktadırlar. (Al-i İmran/169)

Allah’ın, lütfundan kendilerine verdiği şeylerle sevinçlidirler ve arkalarından henüz kendilerine katılmamış olanlara, "Kendilerine hiçbir korku olmayacak ve onlar üzülmeyeceklerdir" diye müjde vermek isterler. (Al-i İmran/170)

Onlar, Allah’tan gelen bir nimete ve lütfa, Allah’ın, mü’minlerin ecrini zayi etmeyeceğine sevinirler. (Al-i İmran/171)

Onlar, yara aldıktan sonra yine Allah’ın ve Peygamber’in çağrısına uyan kimselerdir. Onlardan iyilik yapanlar ve Allah’a karşı gelmekten sakınanlar için büyük bir mükâfat vardır. (Al-i İmran/172)

Onlar ki, halk kendilerine, "İnsanlar size karşı ordu toplamışlar, onlardan korkun" dediklerinde, bu söz onların imanını artırdı ve "Allah bize yeter, O ne güzel vekildir!" dediler. (Al-i İmran/173)

Bunun üzerine kendilerine hiçbir kötülük dokunmadan Allah’ın nimet ve lütfuyla geri döndüler. Allah’ın rızasına uydular. Allah, büyük lütuf sahibidir. (Al-i İmran/174)

İşte o şeytan, ancak kendi dostlarını korkutur. O hâlde, eğer iman etmiş kimseler iseniz, onlardan korkmayın, benden korkun. (Al-i İmran/175)

Küfürde yarışanlar seni üzmesin. Şüphesiz onlar, Allah’a hiçbir zarar veremezler. Allah, onları ahirette de nasiplendirmemek istiyor. Onlar için büyük bir azap vardır. (Al-i İmran/176)

Şüphesiz iman karşılığında küfrü satın alanlar, Allah’a hiçbir zarar veremezler. Onlar için elem dolu bir azap vardır. (Al-i İmran/177)

İnkâr edenler, kendilerine mühlet vermemizin, şahısları için hayırlı olduğunu sanmasınlar. Biz onlara, ancak günahları artsın diye mühlet veriyoruz. Onlar için alçaltıcı bir azap vardır. (Al-i İmran/178)

Allah, mü’minleri, üzerinde bulunduğunuz (şu iki yüzlülük) hâlde bırakacak değildir. Eninde sonunda temizi kirliden ayıracaktır. Allah, size gaybı bildirecek de değildir. Fakat Allah, peygamberlerinden dilediğini seçer (ve ona dilediği gayb bilgisini verir). O hâlde Allah’a ve peygamberlerine iman edin. Eğer iman eder ve Allah’a karşı gelmekten sakınırsanız, sizin için büyük bir mükâfat vardır. (Al-i İmran/179)

Allah’ın, kereminden kendilerine verdiklerini (infakta) cimrilik edenler, sakın bunun kendileri için hayırlı olduğunu sanmasınlar. Bilakis bu, onlar için kötüdür. Cimrilik ettikleri şey, kıyamet gününde boyunlarına dolanacaktır. Göklerin ve yerin mirası Allah’ındır. Allah, yaptıklarınızdan hakkıyla haberdardır. (Al-i İmran/180)

Andolsun, Allah, "Şüphesiz Allah fakir, biz zenginiz" diyenlerin sözlerini işitmiştir. Onların söylediklerini, haksız yere peygamberleri öldürmeleri ile birlikte yazacağız ve "Tadın o yakıcı azabı!" diyeceğiz. (Al-i İmran/181)

"Bu, kendi ellerinizle yapmış olduğunuzun karşılığıdır." Yoksa Allah, kullara asla zulmedici değildir. (Al-i İmran/182)

Onlar, "Allah, bize, ateşin yiyeceği (yakacağı) bir kurban getirmedikçe hiçbir peygambere inanmamamız konusunda söz verdi" diyenlerdir. De ki: "Şüphesiz benden önce nice peygamberler size açık delillerle ve o istediğiniz kurbanla geldiler. Eğer doğru söyleyenler iseniz, onları niçin öldürdünüz?" (Al-i İmran/183)

(Ey Muhammed!) Eğer seni yalanladılarsa, şüphesiz ki senden önce, açık deliller, sahifeler ve aydınlatıcı kitap getiren nice peygamberler de yalanlanmıştı. (Al-i İmran/184)

Her nefis ölümü tadacaktır. Ancak kıyamet günü yaptıklarınızın karşılığı size tastamam verilecektir. Kim ateşten uzaklaştırılıp cennete konursa, o gerçekten kurtuluşa ermiştir. Dünya hayatı ise aldatıcı bir faydadan başka bir şey değildir. (Al-i İmran/185)

Andolsun, mallarınız ve canlarınız konusunda imtihana çekileceksiniz. Sizden önce kendilerine kitap verilenlerden ve Allah’a ortak koşanlardan birçok üzücü söz işiteceksiniz. Eğer sabreder ve Allah’a karşı gelmekten sakınırsanız, şüphesiz bu, üzerinde sebat edilecek işlerdendir. (Al-i İmran/187)

Hani Allah, kendilerine kitap verilenlerden, "Onu mutlaka insanlara açıklayacaksınız, onu gizlemeyeceksiniz" diye söz almıştı. Onlar ise o sözü arkalarına attılar ve onu az bir karşılığa değiştiler. Satın aldıkları şey ne kötüdür! (Al-i İmran/187)

Ettiklerine sevinen ve yapmadıkları şeylerle övülmek isteyen kimselerin azaptan kurtulacaklarını sanma. Onlar için elem dolu bir azap vardır. (Al-i İmran/188)

Göklerin ve yerin hükümranlığı Allah’ındır. Allah, her şeye hakkıyla gücü yetendir. (Al-i İmran/189)

Şüphesiz göklerin ve yerin yaratılışında, gece ile gündüzün birbiri ardınca gelişinde, akıl sahipleri için elbette ibretler vardır. (Al-i İmran/190)

Onlar, ayakta dururken, otururken, yanları üzerine yatarken (her vakit) Allah’ı anarlar, göklerin ve yerin yaratılışı hakkında derin derin düşünürler (ve şöyle derler:) "Ey Rabbimiz! Sen bunu boşuna yaratmadın. Seni eksikliklerden uzak tutarız. Bizi cehennem azabından koru." (Al-i İmran/191)

"Ey Rabbimiz! Şüphesiz sen, kimi cehennem ateşine sokarsan, onu rezil etmiş olursun. Zalimlerin ise hiçbir yardımcıları yoktur." (Al-i İmran/192)

"Ey Rabbimiz! Gerçekten biz, ‘Rabbinize inanın’ diye imana çağıran bir davetçiyi (Peygamberi, Kur’an’ı) işittik, hemen de inandık. Ey Rabbimiz! Günahlarımızı bağışla, kötülüklerimizi ört ve canımızı iyilerle beraber al." (Al-i İmran/194)

"Ey Rabbimiz! Peygamberlerin aracılığıyla bize vaadettiklerini ver ve kıyamet günü bizi rezil etme. Şüphesiz sen, sözünden dönmezsin." (Al-i İmran/194)

Rableri onlara şu karşılığı verdi: "Şüphesiz ben, sizden erkek olsun, kadın olsun, hiçbir çalışanın amelini zayi etmeyeceğim. Sizler birbirinizdensiniz. Hicret edenlerin, yurtlarından çıkarılanların, benim yolumda eziyet görenlerin, savaşanların ve öldürülenlerin elbette kötülüklerini örteceğim. Andolsun, onları altından ırmaklar akan cennetlere koyacağım." (Bu mükâfat), Allah katından bir karşılıktır. Mükâfatın en güzeli Allah katındadır. (Al-i İmran/195)

İnkâr edenlerin (refah içinde) şehirlerde dolaşması seni aldatmasın. (Al-i İmran/196)

(Bu, sadece) az bir geçimliktir. Sonra onların varacakları yer cehennemdir. Orası ne kötü bir yataktır! (Al-i İmran/197)

Fakat Rablerine karşı gelmekten sakınanlar için, altından ırmaklar akan, içinde ebedî kalacakları cennetler vardır. Bunlar, Allah katından bir ikramdır. İyi kimseler için Allah katındaki (nimetler) ise daha hayırlıdır. (Al-i İmran/198)

Şüphesiz Kitap Ehlinden öyleleri var ki, Allah’a, size indirilene ve kendilerine indirilene tam bir saygıyla inanırlar. Allah’ın âyetlerini az bir fiyata satmazlar. İşte onların Rableri katında mükâfatları vardır. Şüphesiz Allah, hesabı çabuk görendir. (Al-i İmran/199)

Ey iman edenler! Sabredin, sebat gösterin, (düşmana karşı) hazırlıklı ve uyanık bulunun ve Allah’a karşı gelmekten sakının ki kurtuluşa eresiniz. (Al-i İmran/200)

Ey insanlar! Sizi bir tek nefisten yaratan, ondan eşini yaratan ve her ikisinden de birçok erkek ve kadın türetip yayan Rabbinize karşı gelmekten sakının. Kendisi adına birbirinizden dilekte bulunduğunuz Allah’a karşı gelmekten ve akrabalık bağlarını koparmaktan da sakının. Şüphesiz Allah, üzerinizde tam bir gözetleyicidir. (Nisâ/1)

Yetimlere mallarını verin. Temizi pis olanla (helâli haramla) değiştirmeyin. Onların mallarını kendi mallarınıza katıp yemeyin. Çünkü bu, büyük bir günahtır. (Nisâ/2)

Eğer (evlendiğiniz takdirde) yetim kızların haklarını gözetemeyeceğinizden korkarsanız, size helâl olan (başka) kadınlardan ikişer, üçer, dörder evlenin. Eğer adaleti sağlayamayacağınızdan korkarsanız, o zaman bir tane ile yahut sahip olduğunuz cariyelerle (yetinin). Bu, adaletten ayrılmamanız için daha uygundur. (Nisâ/3)

Kadınlara mehirlerini gönül rızasıyla (bir bağış veya hediye olarak) verin. Eğer mehirlerinin bir kısmını size gönül rızasıyla bağışlarlarsa, onu afiyetle ve iç huzuruyla yiyin. (Nisâ/4)

Aklı ermeyen (malını idare edemeyecek) kimselere, Allah’ın size geçim kaynağı yaptığı mallarınızı vermeyin. O mallarla onları yedirip giydirin ve onlara güzel söz söyleyin. (Nisâ/5)

Yetimleri, evlenme çağına gelinceye kadar deneyin. Eğer onlarda rüşd (olgunlaşma ve mal yönetme yeteneği) görürseniz, mallarını kendilerine verin. Büyüyecekler diye, o malları israf ederek ve aceleyle yemeyin. Zengin olan, (yetim malına dokunmaktan) kaçınsın. Fakir olan ise, örfe uygun olarak yesin. Mallarını kendilerine verdiğiniz zaman, yanlarında şahit bulundurun. Hesap sorucu olarak da Allah yeter. (Nisâ/6)

Ana babanın ve yakınların bıraktıklarından erkeklere bir pay vardır. Ana babanın ve yakınların bıraktıklarından kadınlara da bir pay vardır. Bunlar, az olsun çok olsun, belirlenmiş bir paydır. (Nisâ/7)

Miras taksim edilirken, (mirasçı olmayan) akrabalar, yetimler ve yoksullar hazır bulunurlarsa, onlara da maldan bir pay verin ve onlara güzel söz söyleyin. (Nisâ/8)

Arkalarında zayıf ve himayeye muhtaç çocuklar bıraktıkları takdirde, onlardan endişe duyacak olanlar, (yetimlere haksızlık etmekten) korkup sakınsınlar; Allah’a karşı gelmekten sakınsınlar ve doğru söz söylesinler. (Nisâ/9)

Şüphesiz yetimlerin mallarını haksızlıkla yiyenler, ancak karınlarına ateş doldurmuş olurlar. Onlar, alevli bir ateşe (cehenneme) gireceklerdir. (Nisâ/10)

Allah, size çocuklarınız hakkında, erkeğe, kadının iki payı kadar (miras verilmesini) emreder. Eğer (çocukların hepsi) iki kadından fazla iseler, onlara mirasın üçte ikisi verilir. Eğer tek bir kadın ise, ona yarısı verilir. Ölenin çocuğu varsa, anne babadan her birine mirasın altıda biri verilir. Eğer çocuğu yoksa ve sadece anne babası mirasçı ise, annesine üçte bir verilir. Eğer ölenin kardeşleri varsa, annesine altıda bir verilir. (Bu paylaştırma, ölenin) yapacağı vasiyetten ve borcundan sonra yapılır. Babalarınız ve oğullarınızdan hangisinin size fayda bakımından daha yakın olduğunu bilemezsiniz. Bunlar, Allah tarafından belirlenmiş paylardır. Şüphesiz Allah, hakkıyla bilendir, hüküm ve hikmet sahibidir. (Nisâ/11)

Yapacağınız vasiyetten ve borçtan sonra, eşlerinizin (geride çocukları yoksa) bıraktıkları mirasın yarısı sizindir. Eğer onların çocukları varsa, bıraktıkları mirasın dörtte biri sizindir. Sizin çocuğunuz yoksa, bıraktığınız mirasın dörtte biri eşlerinizindir. Çocuğunuz varsa, bıraktığınız mirasın sekizde biri eşlerinizindir. Bu, yapacağınız vasiyetten ve borçtan sonra (paylaştırılır). Eğer bir erkek veya kadının, çocuğu ve babası yok da (kelâle) bir erkek veya kız kardeşi varsa, her birine altıda bir düşer. Eğer birden fazla iseler, üçte birine ortaktırlar. (Bu paylaştırma, varislere) zarar vermeksizin yapılan vasiyetten ve borçtan sonra yapılır. Bunlar, Allah’tan bir emirdir. Allah, hakkıyla bilendir, halîmdir (hemen cezalandırmaz, mühlet verir). (Nisâ/12)

Bunlar, Allah’ın sınırlarıdır. Kim Allah’a ve Peygamberine itaat ederse, onu, altından ırmaklar akan, içinde ebedî kalacakları cennetlere koyacaktır. İşte bu, büyük bir başarıdır. (Nisâ/13)

Kim de Allah’a ve Peygamberine isyan eder ve O’nun sınırlarını aşarsa, onu, içinde ebedî kalacağı ateşe sokar. Onun için alçaltıcı bir azap vardır. (Nisâ/14)

Kadınlarınızdan fuhuş (zina) yapanlara karşı, içinizden dört şahit getirin. Eğer şahitlik ederlerse, o kadınları, ölüm alıp götürünceye veya Allah onlara (başka) bir yol açıncaya kadar evlerde tutun (hapiste tutun). (Nisâ/15)

Sizden fuhuş (zina) yapanların her ikisine de eziyet edin. Eğer tövbe edip (hallerini) düzeltirlerse, artık onlardan vazgeçin. Çünkü Allah, tövbeleri çok kabul edendir, çok merhamet edendir. (Nisâ/16)

Allah katında tövbenin kabulü, ancak bilmeden bir kötülük yapıp da hemen ardından tövbe edenler içindir. İşte Allah, onların tövbesini kabul eder. Allah, hakkıyla bilendir, hüküm ve hikmet sahibidir. (Nisâ/17)

Yoksa, kötülükleri yapıp yapıp da birine ölüm gelip çatınca, "İşte ben şimdi tövbe ettim" diyen kimseler ile kâfir olarak ölenler için tövbe yoktur. İşte onlara elem dolu bir azap hazırlamışızdır. (Nisâ/18)

Ey iman edenler! Kadınlara zorla mirasçı olmanız size helâl değildir. Apaçık bir edepsizlik yapmadıkça, onlara verdiğinizin bir kısmını alıp götürmeniz için onları sıkıştırmayın. Onlarla iyi geçinin. Eğer onlardan hoşlanmazsanız, bilin ki hoşlanmadığınız bir şeye Allah pek çok hayır gizlemiş olabilir. (Nisâ/19)

Eğer bir eşi bırakıp yerine bir başka eş almak isterseniz ve öncekine de yığınla mehir vermişseniz, ondan hiçbir şeyi geri almayın. Onu iftira ederek ve apaçık bir günah işleyerek mi alacaksınız? (Nisâ/20)

Onu nasıl alırsınız ki, birbirinizle kaynaştınız ve onlar sizden kuvvetli bir söz (nikâh akdi) almışlardı. (Nisâ/21)

Geçmişte olanlar hariç, babalarınızın nikâhladığı kadınlarla evlenmeyin. Çünkü bu bir hayâsızlık, öfke ve nefret mucip bir iştir ve ne kötü bir yoldur. (Nisâ/22)

Size, anneleriniz, kızlarınız, kız kardeşleriniz, halalarınız, teyzeleriniz, kardeşinizin kızları, kız kardeşinizin kızları, sizi emziren (süt) anneleriniz, süt kardeşleriniz, eşlerinizin anneleri, kendileriyle zifafa girdiğiniz eşlerinizden olup evlerinizde bulunan üvey kızlarınız haram kılındı. Eğer zifafa girmemişseniz, (onların kızlarıyla evlenmenizde) size bir günah yoktur. Öz oğullarınızın eşleri ve iki kız kardeşi birden (nikâhınız altında) birleştirmeniz de haram kılındı. Ancak geçmişte olanlar başka. Şüphesiz Allah, çok bağışlayandır, çok merhamet edendir. (Nisâ/23)

Evli kadınlar (ile evlenmek) de size haram kılındı. Ancak (savaş esiri olarak) sahip olduklarınız hariç. Bunlar, Allah’ın size yazdığı (emrettiği) hükümlerdir. Bunların dışında kalanları, iffetli yaşamak ve zina etmemek şartıyla mallarınızla (mehir vererek) istemeniz size helâl kılındı. O hâlde, onlardan faydalanmanıza (evlenip cinsel ilişkiye girmenize) karşılık, mehirlerini farz olarak verin. Mehir kesildikten sonra, karşılıklı rızalaşmanızda size günah yoktur. Şüphesiz Allah, hakkıyla bilendir, hüküm ve hikmet sahibidir. (Nisâ/24)

Sizden kimin, hür ve mü’min kadınlarla evlenmeye gücü yetmezse, sahip olduğu mü’min cariyelerinizden (evlensin). Allah, imanınızı daha iyi bilendir. Sizler birbirinizdensiniz. O hâlde, iffetli yaşamaları, zina etmemeleri ve gizli dost tutmamaları şartıyla, sahiplerinin izniyle onlarla evlenin. Mehirlerini de örfe göre güzelce verin. Evlendikten sonra bir fuhuş yaparlarsa, onlara, hür kadınlara uygulanan cezanın yarısı uygulanır. Bu (cariye ile evlenme izni), sizden günaha düşmekten korkanlar içindir. Sabretmeniz ise sizin için daha hayırlıdır. Allah, çok bağışlayandır, çok merhamet edendir. (Nisâ/25)

Allah, size (hükümlerini) açıklamak, sizi, sizden öncekilerin yollarına iletmek ve tövbelerinizi kabul etmek ister. Allah, hakkıyla bilendir, hüküm ve hikmet sahibidir. (Nisâ/26)

Allah, tövbenizi kabul etmek ister. Şehvetlerine uyanlar ise, sizin büyük bir sapıklığa düşmenizi isterler. (Nisâ/27)

Allah, sizden yükümlülükleri hafifletmek ister. Çünkü insan zayıf yaratılmıştır. (Nisâ/28)

Ey iman edenler! Mallarınızı aranızda haksız yollarla yemeyin. Ancak karşılıklı rıza ile yapılan ticaretle olursa başka. Birbirinizi öldürmeyin. Şüphesiz Allah, size karşı çok merhametlidir. (Nisâ/29)

Kim haddi aşarak ve zulmederek bunu yaparsa (haram yer veya cana kıyarsa), biz onu ateşe atacağız. Bu da Allah için pek kolaydır. (Nisâ/30)

Eğer size yasaklanan büyük günahlardan kaçınırsanız, sizin küçük günahlarınızı örteriz ve sizi şerefli bir yere (cennete) sokarız. (Nisâ/31)

Allah’ın, kiminizi kiminizden üstün kılmasına vesile yaptığı şeyleri (haset ederek) arzu etmeyin. Erkeklerin, kazandıklarından bir payı vardır. Kadınların da kazandıklarından bir payı vardır. Allah’tan, O’nun lütfunu isteyin. Şüphesiz Allah, her şeyi hakkıyla bilendir. (Nisâ/32)

Ana babanın ve yakın akrabanın bıraktığı mirasçıların her birine bir pay kıldık. Kendileriyle sözleşme yaptığınız kimselere de paylarını verin. Şüphesiz Allah, her şeye şahittir. (Nisâ/33)

Erkekler, kadınların koruyup kollayıcılarıdırlar. Çünkü Allah, onların kimini kiminden üstün kılmıştır ve çünkü mallarından harcama yapmaktadırlar. İyi kadınlar, (eşlerine) itaat edenler ve Allah’ın kendilerini korumasına karşılık (kocalarının yokluğunda da namus ve mallarını) koruyanlardır. Başkaldırmasından endişe ettiğiniz kadınlara gelince, onlara öğüt verin, (yatakta) onları yalnız bırakın, (bunlarla yola gelmezlerse) dövün. Eğer size itaat ederlerse, artık onların aleyhine başka bir yol aramayın. Şüphesiz Allah, çok yücedir, çok büyüktür. (Nisâ/34)

Eğer karı-kocanın arasının açılmasından endişe ederseniz, erkeğin ailesinden bir hakem ve kadının ailesinden bir hakem gönderin. İyileştirmek isterlerse, Allah, onların aralarını bulur. Şüphesiz Allah, hakkıyla bilendir, hakkıyla haberdardır. (Nisâ/35)

Allah’a ibadet edin ve O’na hiçbir şeyi ortak koşmayın. Ana babaya, akrabaya, yetimlere, yoksullara, yakın komşuya, uzak komşuya, yanınızdaki arkadaşa, yolcuya, elinizin altında bulunanlara (köle, cariye, hizmetçi vb.) iyilik edin. Şüphesiz Allah, kibirlenen ve övünen kimseleri sevmez. (Nisâ/36)

Onlar, cimrilik eden ve insanlara da cimriliği emreden, Allah’ın kendilerine lütfundan verdiğini gizleyen kimselerdir. Biz, kâfirler için alçaltıcı bir azap hazırlamışızdır. (Nisâ/37)

Onlar, mallarını insanlara gösteriş için harcayan, Allah’a ve ahiret gününe inanmayan kimselerdir. Şeytan kimin arkadaşı olursa, o ne kötü bir arkadaştır. (Nisâ/38)

Allah’a ve ahiret gününe inanarak, Allah’ın kendilerine verdiği rızıklardan (Allah yolunda) harcasalardı, onlara ne olurdu sanki! Allah, onları hakkıyla bilendir. (Nisâ/39)

Şüphesiz Allah, zerre kadar haksızlık etmez. Eğer yapılan, bir iyilik olursa onu kat kat artırır ve kendi katından da büyük bir mükâfat verir. (Nisâ/40)

Her ümmetten bir şahit getirdiğimiz ve seni de onların üzerine şahit olarak getirdiğimiz zaman hâlleri nice olacak! (Nisâ/41)

O gün, inkâr edenler ve Peygamber’e isyan edenler, yerle bir olmayı arzu ederler. (Allah’tan) hiçbir sözü gizleyemezler. (Nisâ/42)

Ey iman edenler! Sarhoş iken, ne söylediğinizi bilinceye kadar, cünüp iken de -yolcu olmanız hariç- gusül edinceye kadar namaza yaklaşmayın. Eğer hasta veya yolculukta iseniz yahut biriniz abdest bozmaktan gelmişse ya da kadınlara dokunmuş (cinsel ilişkide bulunmuş) da su bulamamışsanız, temiz toprakla teyemmüm edin. Yüzünüzü ve ellerinizi onunla meshedin. Şüphesiz Allah, çok affedicidir, çok bağışlayıcıdır. (Nisâ/43)

Kendilerine Kitap’tan bir pay verilenleri görmüyor musun? Onlar sapıklığı satın alıyorlar ve sizin de yoldan sapmanızı istiyorlar. (Nisâ/44)

Allah, düşmanlarınızı daha iyi bilir. Dost olarak Allah yeter, yardımcı olarak da Allah yeter. (Nisâ/45)

Yahudilerden öyleleri var ki, (kelimelerin) yerlerini değiştirerek kelimeleri tahrif ederler ve (dilleriyle alay ederek, Peygamber’e hitaben), "İşittik ve isyan ettik", "Dinle, dinlemez olası", "Râinâ (bizi gözet, himaye et)" derler. Hâlbuki onlar, "İşittik ve itaat ettik", "Dinle" ve "Unzurnâ (bizi gözet)" deselerdi, elbette kendileri için daha hayırlı ve daha doğru olurdu. Fakat inkârları sebebiyle Allah onları lânetlemiştir. Artık onların pek azı iman eder. (Nisâ/46)

Ey Kitap verilenler! Yanınızda bulunanı (Tevrat ve İncil’i) doğrulayıcı olarak indirdiğimiz Kur’an’a, biz birtakım yüzleri silip de enselerine çevirmeden, yahut onları (yaptıkları) cumartesi yasağını çiğneyenler gibi lânetlemeden önce iman edin. Allah’ın emri mutlaka yerine gelecektir. (Nisâ/47)

Şüphesiz Allah, kendisine ortak koşulmasını bağışlamaz. Bunun dışındaki her şeyi (diğer günahları) dilediği kimse için bağışlar. Kim Allah’a ortak koşarsa, şüphesiz büyük bir günahla iftira etmiş olur. (Nisâ/48)

Kendilerini temize çıkaranları görmedin mi? Hayır! Bilakis Allah, dilediği kimseyi temize çıkarır. Onlar, kıl kadar bile haksızlığa uğratılmazlar. (Nisâ/49)

Bak! Nasıl da Allah’a karşı yalan uyduruyorlar. Apaçık bir günah olarak bu yeter! (Nisâ/50)

Kendilerine Kitap’tan bir pay verilenleri görmedin mi? Onlar, puta ve tâğûta (şeytan ve şeytana uyanlara) inanıyorlar. Bir de kâfirler için, "Bunlar, iman edenlerden daha doğru yoldadır" diyorlar. (Nisâ/51)

İşte onlar, Allah’ın lânetlediği kimselerdir. Allah, kimi lânetlerse, artık onun için hiçbir yardımcı bulamazsın. (Nisâ/52)

Yoksa onların mülkten bir payı mı var? Öyle olsaydı, insanlara zerre kadar bile bir şey vermezlerdi. (Nisâ/53)

Yoksa onlar, Allah’ın lütfundan insanlara verdiği şeyleri (Peygamberliği) kıskanıyorlar mı? Şüphesiz biz, İbrahim ailesine de Kitab’ı ve hikmeti verdik, onlara büyük bir mülk (hükümranlık) de verdik. (Nisâ/54)

İşte onlardan (İbrahim’in soyundan), ona (Muhammed’e) inananlar da var, ondan yüz çevirenler de var. Onlara, alevli ateş (cehennem) yeter. (Nisâ/55)

Şüphesiz âyetlerimizi inkâr edenleri ateşe atacağız. Derileri yanıp döküldükçe, azabı tatmaları için onlara yeni deriler vereceğiz. Şüphesiz Allah, mutlak güç sahibidir, hüküm ve hikmet sahibidir. (Nisâ/56)

İman edip salih ameller işleyenlere gelince, onları, altından ırmaklar akan, içinde ebedî kalacakları cennetlere koyacağız. Orada onlara tertemiz eşler vardır. Onları, koyu gölgeliklere yerleştireceğiz. (Nisâ/57)

Şüphesiz Allah, size emanetleri ehline vermenizi ve insanlar arasında hükmettiğiniz zaman adaletle hükmetmenizi emrediyor. Bununla Allah, size ne güzel öğüt veriyor! Şüphesiz Allah, hakkıyla işitendir, hakkıyla görendir. (Nisâ/58)

Ey iman edenler! Allah’a itaat edin, Peygamber’e itaat edin ve sizden olan idarecilere de. Eğer bir şeyde anlaşmazlığa düşerseniz, onu (hükmünü) Allah’a ve Peygamber’e götürün. Eğer gerçekten Allah’a ve ahiret gününe inanıyorsanız. Bu, daha hayırlı ve sonuç bakımından daha güzeldir. (Nisâ/59)

Sana indirilene ve senden önce indirilene inandıklarını iddia edenleri görmedin mi? Tâğûtu (Allah’tan başkasını) inkâr etmeleri emrolunduğu hâlde, Tâğût’un önünde muhakeme olmayı istiyorlar. Hâlbuki şeytan, onları derin bir sapıklığa saptırmak istiyor. (Nisâ/60)

Onlara, "Allah’ın indirdiğine (Kur’an’a) ve Peygamber’e gelin" denildiğinde, münafıkların senden tamamen yüz çevirip uzaklaştıklarını görürsün. (Nisâ/61)

Kendi elleriyle yapıp ettikleri yüzünden başlarına bir musibet gelince, sana gelip, "Biz sadece iyilik yapmak ve arayı bulmak istedik" diye Allah adına yemin edenlerin hâli nice olur? (Nisâ/62)

Onlar, Allah’ın kalplerindekini bildiği kimselerdir. Öyleyse, onlardan yüz çevir (onlara aldırma), onlara öğüt ver ve onlara, kendileri hakkında etkili ve güzel söz söyle. (Nisâ/63)

Biz, (aksine) her peygamberi ancak Allah’ın izniyle kendisine itaat edilsin diye gönderdik. Eğer onlar, kendilerine zulmettiklerinde hemen sana gelip Allah’tan bağışlama dileselerdi ve Peygamber de onlar için bağışlama dileseydi, elbette Allah’ı tövbeleri çok kabul edici ve çok merhametli bulacaklardı. (Nisâ/64)

Hayır! Rabbine ant olsun ki, onlar, aralarında çıkan anlaşmazlıklarda seni hakem yapmadıkça, sonra da verdiğin hükümden içlerinde hiçbir sıkıntı duymaksızın, onu tam bir teslimiyetle kabul etmedikçe iman etmiş olmazlar. (Nisâ/65)

Eğer onlara, "Kendinizi öldürün" yahut "Yurtlarınızdan çıkın" diye emretmiş olsaydık, içlerinden pek azı hariç, bunu yapmazlardı. Eğer kendilerine öğütleneni yapsalardı, elbette kendileri için daha hayırlı ve (imanlarını) daha çok pekiştirici olurdu. (Nisâ/66)

O zaman kendilerine katımızdan büyük bir mükâfat da verirdik. (Nisâ/67)

Ve onları dosdoğru yola iletirdik. (Nisâ/68)

Kim Allah’a ve Peygamber’e itaat ederse, işte onlar Allah’ın kendilerine nimet verdiği peygamberler, sıddîklar (doğru sözlüler), şehitler ve salih kişilerle beraberdir. Bunlar ne güzel arkadaştır! (Nisâ/69)

Bu lütuf Allah’tandır. (Bunu) hakkıyla bilen olarak Allah yeter. (Nisâ/70)

Ey iman edenler! (Düşmana karşı) tedbirinizi alın da bölük bölük (ayrı ayrı) veya topluca (bir arada) savaşa çıkın. (Nisâ/71)

Şüphesiz sizden öyle kimseler var ki, (savaşa gitmeyip) pek ağırdan alır. Eğer size bir musibet erişirse, "Neyse ki Allah onlara uymadığımdan bana lütfetti" der. (Nisâ/72)

Eğer size Allah’tan bir lütuf (zafer) erişirse, sanki sizinle onun arasında hiçbir dostluk yokmuş gibi, "Keşke ben de onlarla beraber olsaydım da büyük bir başarıya (ganimete) ulaşsaydım" der. (Nisâ/73)

O hâlde, dünya hayatını ahiret hayatı karşılığında satanlar, Allah yolunda savaşsınlar. Kim Allah yolunda savaşır da öldürülür veya galip gelirse, biz ona büyük bir mükâfat vereceğiz. (Nisâ/74)

Size ne oluyor da, Allah yolunda ve "Ey Rabbimiz! Bizi halkı zalim olan bu şehirden çıkar, bize katından bir sahip gönder, bize katından bir yardımcı yolla" diyen zayıf düşürülmüş erkekler, kadınlar ve çocuklar uğrunda savaşmıyorsunuz? (Nisâ/75)

İman edenler, Allah yolunda savaşırlar; inkâr edenler ise tâğût (şeytan ve şeytana uyanlar) yolunda savaşırlar. O hâlde şeytanın dostlarına karşı savaşın. Şüphesiz şeytanın hilesi zayıftır. (Nisâ/76)

Kendilerine, "Ellerinizi (savaştan) çekin, namazı dosdoğru kılın ve zekâtı verin" denilen kimseleri görmedin mi? Ne zaman ki üzerlerine savaş farz kılındı, o zaman içlerinden bir kısmı, Allah’tan korkar gibi, hatta daha şiddetli bir korkuyla insanlardan korktular ve "Ey Rabbimiz! Savaşa çıkmamızı bize niçin farz kıldın? Bizi yakın bir zamana kadar erteleseydin ya!" dediler. De ki: "Dünyanın geçimliği azdır. Ahiret ise Allah’a karşı gelmekten sakınan için daha hayırlıdır. Size kıl kadar haksızlık edilmez." (Nisâ/77)

Nerede olursanız olun, sağlam ve tahkim edilmiş kalelerde bile olsanız, ölüm size ulaşacaktır. Onlara bir iyilik dokunsa, "Bu, Allah’tandır" derler. Onlara bir kötülük dokunsa, "Bu, senin yüzündendir" derler. De ki: "Hepsi Allah’tandır." Bu topluluğa ne oluyor ki, neredeyse hiçbir sözü anlamıyorlar! (Nisâ/78)

Sana ne iyilik gelirse Allah’tandır. Sana ne kötülük gelirse kendi nefsindendir (kendi kusurundandır). Biz seni insanlara bir peygamber olarak gönderdik. Şahit olarak Allah yeter. (Nisâ/79)

Kim peygambere itaat ederse, gerçekten Allah’a itaat etmiş olur. Kim de yüz çevirirse, (üzülme) biz seni onların başına bir bekçi göndermedik. (Nisâ/80)

"İtaat ediyoruz" derler. Fakat senin yanından çıktıklarında, içlerinden bir kısmı, geceleyin, senin söylediklerinin tersini kurarlar. Allah da onların geceleyin kurduklarını yazmaktadır. Sen onlara aldırma. Allah’a tevekkül et. Vekil olarak Allah yeter. (Nisâ/81)

Hâlâ Kur’an üzerinde düşünmeyecekler mi? Eğer o, Allah’tan başkası tarafından indirilmiş olsaydı, onda mutlaka pek çok çelişki bulurlardı. (Nisâ/82)

Onlara güven veya korku (savaş veya barışla ilgili) bir haber geldiği zaman onu hemen yayarlar. Hâlbuki onu Peygamber’e yahut kendilerinden olan ulul emre (emir sahiplerine) götürselerdi, elbette onların arasından işin içyüzünü anlayanlar onu bilirlerdi. Eğer üzerinizde Allah’ın lütfu ve rahmeti olmasaydı, pek azınız hariç, şeytana uyup giderdiniz. (Nisâ/83)

O hâlde, Allah yolunda savaş! Sen, ancak kendinden sorumlusun. Mü’minleri de (savaşa) teşvik et. Umulur ki Allah, inkâr edenlerin gücünü kırar. Allah, gücü en üstün ve cezası en şiddetli olandır. (Nisâ/84)

Kim güzel bir şefaatle (aracılıkla) şefaatte bulunursa, ona o şefaatin sevabından bir pay vardır. Kim de kötü bir şefaatle şefaatte bulunursa, ona o şefaatin günahından bir pay vardır. Allah, her şeye hakkıyla gücü yetendir. (Nisâ/85)

Size bir selâm verildiği zaman, ondan daha güzeliyle veya aynıyla karşılık verin. Şüphesiz Allah, her şeyin hesabını hakkıyla yapandır. (Nisâ/86)

Allah, kendisinden başka hiçbir ilâh olmayandır. Andolsun, sizi kıyamet gününe toplayacaktır ki bunda hiç şüphe yoktur. Allah’tan daha doğru sözlü kim olabilir? (Nisâ/87)

Size ne oluyor da münafıklar hakkında iki gruba ayrılıyorsunuz? Hâlbuki Allah, onları yaptıkları yüzünden (eski durumlarına) tersine çevirmiştir (küfre döndürmüştür). Allah’ın saptırdığı kimseyi doğru yola iletmek mi istiyorsunuz? Allah, kimi saptırırsa, artık ona asla bir yol bulamazsın. (Nisâ/88)

İstediler ki, kendilerinin inkâr ettikleri gibi siz de inkâr edesiniz de onlarla eşit olasınız. Bu yüzden, onlar Allah yolunda hicret edinceye kadar içlerinden dost edinmeyin. Eğer yüz çevirirlerse, onları yakalayın ve onları nerede bulursanız öldürün. Onlardan ne bir dost edinin, ne de bir yardımcı. (Nisâ/89)

Ancak sizinle aralarında anlaşma olan bir topluluğa sığınanlar yahut sizinle savaşmaktan veya sizinle savaşmak üzere kendi toplumlarına gelmekten kalpleri çekindiği için size gelenler müstesna. Eğer Allah dileseydi, onları size musallat ederdi de sizinle savaşırlardı. Eğer onlar sizden uzak durur, sizinle savaşmazlar ve size barış teklif ederlerse, Allah onlara karşı size (savaşmanız için) bir yol vermemiştir. (Nisâ/90)

Diğer bir kısmını da, hem sizden emin olmak, hem de kendi toplumlarından emin olmak isteyen (iki yüzlü) kimseler olarak bulacaksınız. Onlar, fitneye (şirke ve karışıklığa) her çağrılışlarında hemen ona dalarlar. Eğer sizden uzak durmazlar, size barış teklif etmezler ve ellerini (savaştan) çekmezlerse, onları yakalayın ve onları nerede bulursanız öldürün. İşte size, onlara karşı apaçık bir yetki verdik. (Nisâ/91)

Bir mü’minin, diğer bir mü’mini yanlışlıkla olması dışında öldürmesi yakışmaz. Kim bir mü’mini yanlışlıkla öldürürse, mü’min bir köle azat etmesi ve ölenin ailesine (varislerine) teslim edilecek bir diyet vermesi gerekir. Ancak onlar (varisler) bu diyeti bağışlarsa başka. Eğer (ölen), mü’min olduğu hâlde size düşman olan bir toplumdan ise, mü’min bir köle azat etmek gerekir. Eğer sizinle aralarında anlaşma olan bir toplumdan ise, ailesine teslim edilecek bir diyet vermek ve mü’min bir köle azat etmek gerekir. Kim (köle) bulamazsa, Allah katında tövbe olması için arka arkaya iki ay oruç tutması gerekir. Allah, hakkıyla bilendir, hüküm ve hikmet sahibidir. (Nisâ/92)

Kim de bir mü’mini kasten öldürürse, cezası, içinde ebedî kalacağı cehennemdir. Allah ona gazap etmiş, onu lânetlemiş ve onun için büyük bir azap hazırlamıştır. (Nisâ/93)

Ey iman edenler! Allah yolunda sefere çıktığınız zaman, (iyi) araştırın. Size selâm veren (Müslüman olduğunu bildiren) kimseye, dünya hayatının geçici menfaatine tamah ederek, "Sen mü’min değilsin" demeyin. Çünkü Allah katında çok ganimetler vardır. Daha önce siz de öyle idiniz de Allah size lütufta bulundu. O hâlde iyi araştırın. Şüphesiz Allah, yaptıklarınızdan hakkıyla haberdardır. (Nisâ/94)

Mü’minlerden, özürleri olmaksızın (savaşa katılmayıp) oturanlarla, Allah yolunda mallarıyla ve canlarıyla cihad edenler bir olmaz. Allah, mallarıyla ve canlarıyla cihad edenleri, oturanlara göre derece bakımından üstün kılmıştır. Bununla beraber Allah, hepsine de güzellik (cennet) vaat etmiştir. Allah, cihad edenlere, oturanların önüne geçerek büyük bir mükâfat vermiştir. (Nisâ/95)

Bu, kendi katından dereceler, bağışlama ve rahmettir. Allah, çok bağışlayandır, çok merhamet edendir. (Nisâ/96)

Kendilerine zulmeden (hicret etmeyerek bulundukları yerde kalan) kimselere melekler, canlarını alırken, "Ne durumdaydınız?" dediler. Onlar, "Biz yeryüzünde zayıf düşürülmüş kimselerdik" diye cevap verdiler. Melekler de, "Allah’ın arzı, içinde hicret etmenize yetecek kadar geniş değil miydi?" dediler. İşte onların barınağı cehennemdir. O ne kötü bir dönüş yeridir! (Nisâ/97)

Ancak gerçekten zayıf ve güçsüz olup da çare bulamayan ve yol da bulamayan erkekler, kadınlar ve çocuklar hariç. (Nisâ/98)

İşte onları umulur ki Allah affeder. Şüphesiz Allah, çok affedicidir, çok bağışlayıcıdır. (Nisâ/99)

Kim Allah yolunda hicret ederse, yeryüzünde gidecek çok yer ve genişlik bulur. Kim de evinden Allah’a ve Resûlüne hicret niyetiyle çıkar da sonra kendisine ölüm yetişirse, şüphesiz onun mükâfatı Allah’a düşer. Allah, çok bağışlayandır, çok merhamet edendir. (Nisâ/100)

Yeryüzünde sefere çıktığınız zaman, kâfirlerin size bir kötülük yapmasından korkarsanız, namazı kısaltmanızda size bir günah yoktur. Şüphesiz kâfirler, sizin apaçık düşmanınızdır. (Nisâ/101)

(Ey Muhammed!) Sen onların içinde bulunup da onlara namaz kıldırdığın zaman, onlardan bir grup seninle birlikte namaza dursun. Silâhlarını da yanlarına alsınlar. Bunlar secde edince (bir rekâtı bitirince), arkanıza (düşmana karşı nöbete) geçsinler. Sonra o namaz kılmamış olan diğer grup gelsin ve seninle birlikte namaz kılsınlar. Tedbirli olsunlar ve silâhlarını yanlarına alsınlar. Kâfirler, silâhlarınızdan ve eşyanızdan gafil olmanızı, sonra da size ani bir baskın yapmayı isterler. Eğer yağmurdan dolayı bir zorlukla karşılaşırsanız veya hasta olursanız, silâhlarınızı bırakmanızda size bir günah yoktur. Ancak tedbirinizi alın. Şüphesiz Allah, kâfirler için alçaltıcı bir azap hazırlamıştır. (Nisâ/102)

Namazı bitirdiğiniz zaman, ayakta, oturarak ve yanlarınız üzerinde yatarken Allah’ı anın. Güvenliğe kavuştuğunuz vakit namazı tam olarak kılın. Şüphesiz namaz, mü’minler üzerine belirli vakitlerde farz kılınmıştır. (Nisâ/103)

(Düşman) topluluğu takip etmekte gevşeklik göstermeyin. Eğer siz acı çekiyorsanız, şüphesiz onlar da sizin acı çektiğiniz gibi acı çekiyorlar. Hâlbuki siz, Allah’tan onların ummadığı şeyleri umuyorsunuz. Allah, hakkıyla bilendir, hüküm ve hikmet sahibidir. (Nisâ/104)

Şüphesiz biz, sana Kitab’ı (Kur’an’ı) hak olarak indirdik ki, insanlar arasında Allah’ın sana gösterdiği şekilde hüküm veresin. Sakın hainlerin savunucusu olma. (Nisâ/105)

Allah’tan bağışlanma dile. Şüphesiz Allah, çok bağışlayandır, çok merhamet edendir. (Nisâ/106)

Kendi nefislerine hainlik edenleri (hırsızlığı gizleyenleri) savunma. Şüphesiz Allah, hainliği meslek edinmiş günahkâr kimseleri sevmez. (Nisâ/107)

Onlar, insanlardan gizlenmeye çalışırlar da Allah’tan gizlenmezler. Hâlbuki Allah, onlar geceleyin, razı olmadığı sözü kurarlarken, onlarla beraberdi. Allah, onların yaptıklarını çepeçevre kuşatmıştır. (Nisâ/108)

İşte sizler, dünya hayatında onları savundunuz. Peki, kıyamet günü Allah’a karşı onları kim savunacak, yahut onlara kim vekil olacak? (Nisâ/109)

Kim bir kötülük yapar veya nefsine zulmeder de sonra Allah’tan bağışlama dilerse, Allah’ı çok bağışlayıcı, çok merhametli bulur. (Nisâ/110)

Kim bir günah kazanırsa, onu ancak kendi aleyhine kazanmış olur. Allah, hakkıyla bilendir, hüküm ve hikmet sahibidir. (Nisâ/111)

Kim bir hata veya günah işler de sonra onu masum bir kimsenin üzerine atarsa, şüphesiz büyük bir iftira ve apaçık bir günah yüklenmiş olur. (Nisâ/112)

(Ey Muhammed!) Eğer Allah’ın sana lütfu ve rahmeti olmasaydı, onlardan bir grup seni saptırmaya çalışırdı. Hâlbuki onlar, sadece kendilerini saptırırlar ve sana hiçbir zarar veremezler. Allah, sana Kitab’ı (Kur’an’ı) ve hikmeti indirmiş ve sana bilmediklerini öğretmiştir. Allah’ın sana olan lütfu çok büyüktür. (Nisâ/113)

Onların gizli konuşmalarının çoğunda hayır yoktur. Ancak bir sadaka vermeyi yahut bir iyilik yapmayı ya da insanlar arasında barışı sağlamayı emredenlerinki müstesna. Kim bunları Allah rızasını kazanmak için yaparsa, biz ona büyük bir mükâfat vereceğiz. (Nisâ/114)

Kim, kendisine doğru yol apaçık belli olduktan sonra, Peygamber’e karşı çıkar ve mü’minlerin yolundan başka bir yola uyarsa, onu döndüğü yolda bırakırız ve cehenneme sokarız. Orası ne kötü bir varış yeridir! (Nisâ/115)

Şüphesiz Allah, kendisine ortak koşulmasını bağışlamaz. Bunun dışındakileri (diğer günahları), dilediği kimse için bağışlar. Kim Allah’a ortak koşarsa, şüphesiz o, derin bir sapıklığa sapmıştır. (Nisâ/116)

Onlar, Allah’ı bırakıp sadece dişilere (dişi putlara) tapıyorlar. Hâlbuki o (taptıkları), inatçı bir şeytandan başkası değildir. (Nisâ/117)

Allah o şeytana lânet etti. O da, "Andolsun, senin kullarından elbette belirli bir pay alacağım" dedi. (Nisâ/118)

"Onları mutlaka saptıracağım, muhakkak onları kuruntulara boğacağım, kesinlikle onlara emredeceğim de hayvanların kulaklarını yaracaklar, yine kesinlikle onlara emredeceğim de Allah’ın yarattığını değiştirecekler." Kim Allah’ı bırakıp da şeytanı dost edinirse, şüphesiz o, apaçık bir hüsrana uğramıştır. (Nisâ/119)

Şeytan, onlara (boş) vaatlerde bulunur ve onları kuruntulara düşürür. Hâlbuki şeytan, onlara aldatmadan başka bir şey vaat etmez. (Nisâ/120)

İşte onların barınağı cehennemdir. Oradan kurtuluş yolu bulamazlar. (Nisâ/121)

İman edip salih ameller işleyenlere gelince, biz onları, altından ırmaklar akan, içinde ebedî kalacakları cennetlere koyacağız. Bu, Allah’ın gerçek vaadidir. Sözünden Allah’tan daha doğru kim olabilir? (Nisâ/122)

(Ey mü’minler ve Kitap Ehli!) Ne sizin kuruntularınız, ne de Kitap Ehlinin kuruntuları geçerlidir. Kim bir kötülük yaparsa, onun cezasını görür. Kendisi için Allah’tan başka ne bir dost ne de bir yardımcı bulur. (Nisâ/123)

Erkek olsun, kadın olsun, kim de mü’min olarak salih ameller işlerse, işte onlar cennete girerler ve zerre kadar haksızlığa uğratılmazlar. (Nisâ/124)

İyilik eden bir kimse olarak yüzünü (özünü) Allah’a teslim edenden ve hanîf (Allah’ı bir tanıyan) olan İbrahim’in dinine uyandan daha güzel dinli kim olabilir? Allah, İbrahim’i dost edinmiştir. (Nisâ/125)

Göklerdeki her şey, yerdeki her şey Allah’ındır. Allah, her şeyi çepeçevre kuşatmıştır. (Nisâ/126)

Senden kadınlar hakkında hüküm istiyorlar. De ki: "Onlar hakkında size Allah hükmediyor: Kendilerine yazılanı (mehirlerini) vermediğiniz ve evlenmelerine de rağbet etmediğiniz yetim kadınlar hakkında, zayıf ve güçsüz çocuklar hakkında ve yetimlere karşı adil davranmanız hakkında Kitap’ta (Kur’an’da) size okunanlar (ayetler) vardır. Hayır olarak ne yaparsanız, şüphesiz Allah onu hakkıyla bilir." (Nisâ/127)

Eğer bir kadın, kocasının kendisine kötü muamele etmesinden veya yüz çevirmesinden korkarsa, karı-kocanın aralarında anlaşıp barışmaları onlar için bir günah değildir. Barış, daha hayırlıdır. Nefisler ise kıskançlığa ve cimriliğe meyillidir. Eğer iyilik eder ve Allah’a karşı gelmekten sakınırsanız, şüphesiz Allah, yaptıklarınızdan hakkıyla haberdardır. (Nisâ/128)

Ne kadar isteseniz de kadınlar arasında adil davranmaya asla güç yetiremezsiniz. Öyleyse (birine) tamamen meyledip de diğerini askıda kalmış gibi bırakmayın. Eğer (durumunuzu) düzeltir ve Allah’a karşı gelmekten sakınırsanız, şüphesiz Allah, çok bağışlayandır, çok merhamet edendir. (Nisâ/129)

Eğer (karı koca) ayrılırlarsa, Allah, her birini kendi geniş lütfuyla zenginleştirir. Allah, lütfu geniş olandır, hüküm ve hikmet sahibidir. (Nisâ/130)

Göklerdeki her şey, yerdeki her şey Allah’ındır. Andolsun, sizden önce kendilerine Kitap verilenlere de, size de, "Allah’a karşı gelmekten sakının" diye tavsiye ettik. Eğer inkâr ederseniz, bilin ki göklerdeki her şey, yerdeki her şey Allah’ındır. Allah, her bakımdan sınırsız zengin olandır, hamdedilmeye lâyık olandır. (Nisâ/131)

Göklerdeki her şey, yerdeki her şey Allah’ındır. Vekil olarak Allah yeter. (Nisâ/132)

Ey insanlar! Eğer O dilerse, sizi ortadan kaldırır ve başkalarını getirir. Allah, buna hakkıyla gücü yetendir. (Nisâ/133)

Kim dünya mükâfatını isterse, bilsin ki, dünya ve ahiret mükâfatı Allah katındadır. Allah, hakkıyla işitendir, hakkıyla görendir. (Nisâ/134)

Ey iman edenler! Kendiniz, ana babanız ve en yakınlarınızın aleyhine de olsa, Allah için şahitlik yaparak adaleti titizlikle ayakta tutan kimseler olun. (Şahitlik ettikleriniz) zengin veya fakir de olsalar (adaletten ayrılmayın). Çünkü Allah, ikisine de sizden daha yakındır (onların hakkını daha iyi bilir). Sakın nefsinizin arzusuna uyarak adaletten sapmayın. Eğer (şahitlik ederken dilinizi) eğip bükerseniz yahut yüz çevirirseniz, şüphesiz Allah, yaptıklarınızdan hakkıyla haberdardır. (Nisâ/135)

Ey iman edenler! Allah’a, Peygamberine, Peygamberine indirdiği Kitab’a (Kur’an’a) ve daha önce indirdiği Kitab’a iman edin. Kim Allah’ı, meleklerini, kitaplarını, peygamberlerini ve ahiret gününü inkâr ederse, şüphesiz derin bir sapıklığa düşmüştür. (Nisâ/136)

Şüphesiz iman edip sonra inkâr eden, sonra tekrar iman edip sonra yine inkâr eden, sonra da inkârda ileri gidenleri Allah ne bağışlayacak ne de onları doğru yola iletecektir. (Nisâ/137)

Münafıklara, kendileri için elem dolu bir azap olduğunu müjdele. (Nisâ/138)

Onlar, mü’minleri bırakıp kâfirleri dost edinen kimselerdir. Onların yanında izzet (güç ve şeref) mi arıyorlar? Şüphesiz bütün izzet (güç ve şeref) Allah’a aittir. (Nisâ/139)

Oysa O, Kitap’ta size şunu indirmiştir: Allah’ın âyetlerinin inkâr edildiğini ve onlarla alay edildiğini işittiğiniz zaman, başka bir söze geçinceye kadar onlarla beraber oturmayın. Aksi takdirde siz de onlar gibi olursunuz. Şüphesiz Allah, münafıkların ve kâfirlerin hepsini cehennemde toplayacaktır. (Nisâ/140)

Onlar, sizin başınıza gelecekleri gözetleyip duranlardır. Eğer size Allah’tan bir fetih (zafer) nasip olursa, "Biz de sizinle beraber değil miydik?" derler. Eğer kâfirlerin bir payı olursa (bir başarı elde ederlerse), "Sizi yenmek üzereyken sizi mü’minlerden biz korumadık mı?" derler. Allah, kıyamet gününde aranızda hüküm verecektir. Allah, kâfirlere, mü’minler aleyhine asla bir yol vermeyecektir. (Nisâ/142)

Şüphesiz münafıklar, Allah’ı aldatmaya çalışırlar. Hâlbuki Allah, onları aldatandır. Namaza kalktıklarında, tembel tembel kalkarlar, insanlara gösteriş yaparlar ve Allah’ı pek az anarlar. (Nisâ/142)

Onlar, ne onlara (mü’minlere) ne de bunlara (kâfirlere) bağlıdırlar. Allah, kimi saptırırsa, artık ona asla bir yol bulamazsın. (Nisâ/143)

Ey iman edenler! Mü’minleri bırakıp kâfirleri dost edinmeyin. Kendi aleyhinize, Allah’a apaçık bir delil mi vermek istiyorsunuz? (Nisâ/144)

Şüphesiz münafıklar, cehennemin en alt tabakasındadırlar. Onlar için asla bir yardımcı bulamazsın. (Nisâ/145)

Ancak tövbe edenler, (hallerini) düzeltenler, Allah’a sımsıkı sarılanlar ve dinlerini Allah’a has kılanlar müstesna. İşte onlar, mü’minlerle beraberdirler. Allah, mü’minlere büyük bir mükâfat verecektir. (Nisâ/146)

Eğer şükreder ve iman ederseniz, Allah size niye azap etsin ki? Allah, şükrün karşılığını verendir, hakkıyla bilendir. (Nisâ/147)

Allah, çirkin sözün (kötülüğün) açıkça söylenmesini sevmez. Ancak zulme uğrayan kimse başka. Allah, hakkıyla işitendir, hakkıyla bilendir. (Nisâ/148)

Eğer bir hayrı açıklar veya onu gizlerseniz yahut bir kötülüğü affederseniz, şüphesiz Allah, çok affedicidir, mutlak güç sahibidir. (Nisâ/149)

Şüphesiz Allah’ı ve peygamberlerini inkâr edenler ve Allah ile peygamberlerinin arasını ayırmak isteyip de, "Biz bir kısmına inanır, bir kısmını inkâr ederiz" diyenler ve böylece iman ile küfür arasında bir yol tutmak isteyenler var ya; (Nisâ/150)

İşte onlar, gerçekten kâfirlerin ta kendileridir. Biz de kâfirlere alçaltıcı bir azap hazırlamışızdır. (Nisâ/151)

Allah’a ve peygamberlerine iman eden ve onlardan hiçbirini ayırt etmeyenlere gelince, işte onlara mükâfatları verilecektir. Allah, çok bağışlayandır, çok merhamet edendir. (Nisâ/152)

Kitap Ehli, senden, kendilerine gökten bir kitap indirmeni istiyorlar. Hâlbuki Mûsâ’dan, ondan daha büyüğünü istemişler ve "Bize Allah’ı açıkça göster" demişlerdi. Bunun üzerine zulümleri sebebiyle onları yıldırım çarpmıştı. Sonra kendilerine apaçık deliller gelmişken, buzağıyı (ilâh) edinmişlerdi. Sonra biz bunu da affettik. Mûsâ’ya apaçık bir delil (yetki) verdik. (Nisâ/153)

Sözlerinde durmaları için, Tûr dağını üzerlerine yükselttik ve onlara, "Secde ederek kapıdan girin" dedik. Yine onlara, "Cumartesi (yasağı) konusunda haddi aşmayın" dedik ve onlardan sağlam bir söz aldık. (Nisâ/154)

Sözlerini bozmaları, Allah’ın âyetlerini inkâr etmeleri, haksız yere peygamberleri öldürmeleri ve "Kalplerimiz perdelidir" demeleri sebebiyle (onları lânetledik). Hayır, inkârları sebebiyle Allah o kalpleri mühürlemiştir. Artık onların pek azı hariç inanmazlar. (Nisâ/155)

Yine inkârları ve Meryem’in aleyhine büyük bir iftira atmaları sebebiyle (onları lânetledik). (Nisâ/156)

Bir de, "Biz, Allah’ın Resûlü Meryem oğlu İsa Mesih’i öldürdük" demeleri sebebiyle (onları lânetledik). Hâlbuki onu öldürmediler ve onu asmadılar. Fakat (öldürülen) onlara benzer gösterildi. Onun hakkında anlaşmazlığa düşenler, bu konuda tam bir şüphe içindedirler. Onların bu konuda hiçbir bilgisi yoktur. Sadece zanna uyuyorlar. Kesin olarak onu öldürmediler. (Nisâ/157)

Bilakis Allah, onu kendi katına yükseltmiştir. Allah, mutlak güç sahibidir, hüküm ve hikmet sahibidir. (Nisâ/158)

Kitap Ehlinden hiç kimse yoktur ki, ölmeden önce ona (İsa’ya) iman etmesin. Kıyamet gününde ise İsa, onların aleyhine şahit olacaktır. (Nisâ/159)

Yahudilerin zulümleri ve birçok kimseyi Allah yolundan alıkoymaları sebebiyle, kendilerine helâl kılınmış olan temiz ve güzel şeyleri onlara haram kıldık. (Nisâ/160)

Bir de faiz almaları yasaklandığı hâlde faiz almaları ve haksız yere insanların mallarını yemeleri sebebiyle (onlara haram kıldık). Onlardan inkâr edenlere elem dolu bir azap hazırladık. (Nisâ/161)

Fakat onlardan ilimde derinleşmiş olanlar ve mü’minler, sana indirilene ve senden önce indirilene inanırlar. Onlar, namazı kılanlar, zekâtı verenler, Allah’a ve ahiret gününe iman edenlerdir. İşte onlara büyük bir mükâfat vereceğiz. (Nisâ/162)

(Ey Muhammed!) Biz Nûh’a ve ondan sonraki peygamberlere vahyettiğimiz gibi, sana da vahyettik. İbrahim’e, İsmail’e, İshak’a, Yakub’a, Yakub’un torunlarına, İsa’ya, Eyyûb’a, Yûnus’a, Hârûn’a ve Süleyman’a da vahyetmiştik. Davud’a da Zebûr’u vermiştik. (Nisâ/163)

(Öyle) peygamberler (gönderdik ki), onlardan kimini sana daha önce anlattık, kimini ise anlatmadık. Allah, Mûsâ ile gerçekten konuşmuştur. (Nisâ/164)

(Biz o peygamberleri), müjdeleyiciler ve uyarıcılar olarak gönderdik ki, insanlar için peygamberlerden sonra Allah’a karşı bir delil (itiraz hakkı) kalmasın. Allah, mutlak güç sahibidir, hüküm ve hikmet sahibidir. (Nisâ/165)

Fakat Allah, sana indirdiğini kendi ilmiyle indirdiğine şahitlik eder. Melekler de şahitlik ederler. Şahit olarak Allah yeter. (Nisâ/166)

Şüphesiz inkâr edenler ve Allah yolundan alıkoyanlar, derin bir sapıklığa düşmüşlerdir. (Nisâ/167)

Şüphesiz inkâr edenleri ve zulmedenleri Allah, asla bağışlayacak ve doğru yola iletecek değildir. (Nisâ/168)

Ancak içinde ebedî kalacakları cehennem yoluna (iletecektir). Bu, Allah için pek kolaydır. (Nisâ/169)

Ey insanlar! Şüphesiz size Rabbinizden hak (ile) Peygamber geldi. O hâlde iman edin, sizin için hayırlı olsun. Eğer inkâr ederseniz, şüphesiz göklerdeki her şey, yerdeki her şey Allah’ındır. Allah, hakkıyla bilendir, hüküm ve hikmet sahibidir. (Nisâ/170)

Ey Kitap Ehli! Dininizde haddi aşmayın ve Allah hakkında sadece gerçeği söyleyin. Meryem oğlu İsa Mesih, sadece Allah’ın elçisi ve Meryem’e attığı kelimesi (emri) ve O’ndan bir ruhtur. Öyleyse Allah’a ve peygamberlerine iman edin. "Üçtür" demeyin. Kendi hayrınız için (bundan) vazgeçin. Şüphesiz Allah, tek bir ilâhtır. O, çocuk sahibi olmaktan yücedir. Göklerdeki her şey, yerdeki her şey O’nundur. Vekil olarak Allah yeter. (Nisâ/171)

Mesih (İsa), Allah’a kul olmaktan asla çekinmez, mukarreb (yakınlaştırılmış) melekler de. Kim Allah’a kulluktan çekinir ve büyüklük taslarsa, bilsin ki O, hepsini kendi huzuruna toplayacaktır. (Nisâ/172)

İman edip salih ameller işleyenlere gelince, (Allah) onların mükâfatlarını tastamam verecek ve lütfundan onlara fazlasını da ihsan edecektir. Kulluktan çekinenlere ve büyüklük taslayanlara gelince, onlara elem dolu bir azapla azap edecektir. Kendileri için Allah’tan başka ne bir dost ne de bir yardımcı bulabilirler. (Nisâ/173)

Ey insanlar! Şüphesiz size Rabbinizden apaçık bir delil (Muhammed) gelmiştir ve size apaçık bir Nur (Kur’an) indirmişizdir. (Nisâ/174)

İman edip Allah’a sımsıkı sarılanları (Allah), kendisinden bir rahmet ve lütuf içine sokacak ve onları dosdoğru bir yola, kendisine iletecektir. (Nisâ/175)

Senden fetva istiyorlar. De ki: "Allah, size 'kelâle' (babası ve çocuğu olmayan kimse) hakkında hükmü şöyle açıklıyor: Eğer çocuğu olmayan bir kimse ölür ve onun bir kız kardeşi bulunursa, bıraktığı malın yarısı onundur. O (erkek kardeş) de, eğer kız kardeşin çocuğu yoksa, ona mirasçı olur. Eğer (ölenin) iki kız kardeşi varsa, bıraktığı malın üçte ikisi onlarındır. Eğer (mirasçılar) erkek ve kız kardeşler iseler, erkeğe, iki kadının payı kadar (miras) vardır." Allah, şaşırmayasınız diye size (hükmünü) açıklıyor. Allah, her şeyi hakkıyla bilendir. (Nisâ/176)